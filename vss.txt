




---- stutiḥ ----

anādimadhyāntam anantapāraṃ
susūkṣmam avyaktajagatsusāram|
harīndrabrahmādibhir āsamagraṃ
praṇamya vakṣye vṛṣasārasaṃgraham||1.1||

---- janamejayavaiśampāyanasaṃvādaḥ ----

śatasāhasrikaṃ granthaṃ sahasrādhyāyam uttamam|
parva cāsya śataṃ pūrṇaṃ śrutvā bhāratasaṃhitām||1.2||
atṛptaḥ puna papraccha vaiśampāyanam eva hi|
janamejayena yat pūrvaṃ tac chṛṇu tvam atandritam||1.3||
janamejaya uvāca|
bhagavan sarvadharmajña sarvaśāstraviśārada|
asti dharmaṃ paraṃ guhyaṃ saṃsārārṇavatāraṇam||1.4||
dvaipāyanamukhodgīrṇaṃ dharmaṃ vā yad dvijottama|
kathayasva hi me tṛptiṃ kuru yatnāt tapodhana||1.5||
vaiśampāyana uvāca|
śṛṇu rājann avahito dharmākhyānam anuttamam|
vyāsānugrahasamprāptaṃ guhyadharmaṃ śṛṇotu me||1.6||
anarthayajñakartāraṃ tapovrataparāyaṇam|
śīlaśaucasamācāraṃ sarvabhūtadayāparam||1.7||
jijñāsanārthaṃ praśnaikaṃ viṣṇunā prabhaviṣṇunā|
dvijarūpadharo bhūtvā papraccha vinayānvitaḥ||1.8||

---- brahmavidyā ----

[vigatarāga uvāca| ]
brahmavidyā kathaṃ jñeyā rūpavarṇavivarjitā|
svaravyañjananirmuktam akṣaraṃ kimu tat param||1.9||
anarthayajña uvāca|
anuccāryam asandigdham avicchinnam anākulam|
nirmalaṃ sarvagaṃ sūkṣmam akṣaraṃ kim ataḥ param||1.10||

---- kālapāśaḥ ----

vigatarāga uvāca|
dehī dehe kṣayaṃ yāte bhūjalāgniśivādibhiḥ|
yamadūtaiḥ kathaṃ nīto nirālambo nirañjanaḥ||1.11||
kālapāśaiḥ kathaṃ baddho nirdehaś ca kathaṃ vrajet|
svargaṃ vā sa kathaṃ yāti nirdeho bahudharmakṛt|
etan me saṃśayaṃ brūhi jñātum icchāmi tattvataḥ||1.12||
anarthayajña uvāca|
atisaṃśayakaṣṭaṃ te pṛṣṭo 'haṃ dvijasattama|
durvijñeyaṃ manuṣyais tu devadānavapannagaiḥ||1.13||
karmahetu śarīrasya utpatti nidhanaṃ ca yat|
sukṛtaṃ duṣkṛtaṃ caiva pāśadvayam udāhṛtam||1.14||
tenaiva saha saṃyāti narakaṃ svargam eva vā|
sukhaduḥkhaṃ śarīreṇa bhoktavyaṃ karmasambhavam||1.15||
hetunānena viprendra dehaḥ sambhavate nṛṇām|
yaṃ kālapāśam ity āhuḥ śṛṇu vakṣyāmi suvrata||1.16||
na tvayā viditaṃ kiñcij jijñāsyasi kathaṃ dvija|
kālapāśaṃ ca viprendra sakalaṃ vettum arhasi||1.17||
kalākalitakālaṃ ca kālatattvakalāṃ śṛṇu|
truṭidvayaṃ nimeṣas tu nimeṣadviguṇā kalā||1.18||
kalādviguṇitā kāṣṭhā kāṣṭhā vai triṃśatiḥ kalā|
triṃśatkalā muhūrtaś ca mānuṣena dvijottama||1.19||
muhūrtatriṃśakenaiva ahorātraṃ vidur budhāḥ|
ahorātraṃ punas triṃśan māsam āhur manīṣiṇaḥ||1.20||
samā dvādaśa māsāś ca kālatattvavido janāḥ|
śataṃ varṣasahasrāṇi trīṇi mānuṣasaṃkhyayā|
ṣaṣṭiṃ caiva sahasrāṇi kālaḥ kaliyugaḥ smṛtaḥ||1.21||
dviguṇaḥ kalisaṃkhyāto dvāparo yuga saṃjñitaḥ|
tretā tu triguṇā jñeyā catuḥ kṛtayugaḥ smṛtaḥ||1.22||
eṣā caturyugāsaṃkhyā kṛtvā vai hy ekasaptatiḥ|
manvantarasya caikasya jñānam uktaṃ samāsataḥ||1.23||
kalpo manvantarāṇāṃ tu caturdaśa tu saṃkhyayā|
daśa kalpasahasrāṇi brahmāhaḥ parikalpitam|
rātrir etāvatī proktā munibhis tattvadarśibhiḥ||1.24||
rātryāgame pralīyante jagat sarvaṃ carācaram|
ahāgame tathaiveha utpadyante carācaram||1.25||
parārdhaparakalpāni atītāni dvijottama|
anāgataṃ tathaivāhur bhṛgurādimaharṣayaḥ||1.26||
yathārkagrahatārendu bhramato dṛśyate tv iha|
kālacakraṃ bhramitvaiva viśramaṃ na ca vidmahe||1.27||
kālaḥ sṛjati bhūtāni kālaḥ saṃharate punaḥ|
kālasya vaśagāḥ sarve na kālavaśakṛt kvacit||1.28||
caturdaśa parārdhāni devarājā dvijottama|
kālena samatītāni kālo hi duratikramaḥ||1.29||
eṣa kālo mahāyogī brahmā viṣṇuḥ paraḥ śivaḥ|
anādinidhano dhātā sa mahātmā namaskuru||1.30||

---- parārdhādi ----

vigatarāga uvāca|
śrutaṃ vai kālacakraṃ tu mukhapadmaviniḥsṛtam|
parārdhaṃ ca paraṃ caiva śrotuṃ vaḥ pratidīpitam||1.31||
anarthayajña uvāca|
ekaṃ daśaṃ śataṃ caiva sahasram ayutaṃ tathā|
prayutaṃ niyutaṃ koṭim arbudaṃ vṛndam eva ca||1.32||
kharvaṃ caiva nikharvaṃ ca śaṅku padmaṃ tathaiva ca|
samudro madhyam antaṃ ca parārdhaṃ ca paraṃ tathā||1.33||
sarve daśaguṇā jñeyāḥ parārdhaṃ yāvad eva hi|
parārdhadviguṇenaiva parasaṃkhyā vidhīyate||1.34||
parāt parataraṃ nāsti iti me niścitā matiḥ|
purāṇavedapaṭhitā mayākhyātā dvijottama||1.35||

---- brahmāṇḍam ----

vigatarāga uvāca|
brahmāṇḍaṃ kati vijñeyaṃ pramāṇaṃ jñāpitaṃ kvacit|
kati cāṅguli{|}m{|}ūrdhveṣu sūryas tapati vai mahīm||1.36||
anarthayajña uvāca|
brahmāṇḍānāṃ prasaṃkhyātuṃ mayā śakyaṃ kathaṃ dvija|
devās te 'pi na jānanti mānuṣāṇāṃ ca kā kathā||1.37||
paryāyeṇa tu vakṣyāmi yathāśakyaṃ dvijottama|
brahmaṇā yat purākhyāto mātariśvā yathā tathā||1.38||
śivāṇḍābhyantareṇaiva sarveṣām iva bhūbhṛtām|
daśa nāma diśāṣṭānāṃ brahmāṇḍe kīrtitaṃ śṛṇu||1.39||

---- bhūbhṛtāṃ nāmāni ----

sahāsahaḥ sahaḥ sahyo visahaḥ saṃhato 'sabhā|
prasaho 'prasahaḥ sānuḥ pūrvato daśa nāyakāḥ||1.40||
prabhāso bhāsano bhānuḥ pradyoto dyutimo dyutiḥ|
dīptatejāś ca tejāś ca tejā tejavaho daśa|
āgneye tv etad ākhyātaṃ yāmye śṛṇv atha bho dvija||1.41||
yamo 'tha yamunā yāmaḥ saṃyamo yamuno 'yamaḥ|
saṃyano yamanoyāno yaniyugmā yanoyanaḥ||1.42||
nagajo naganā nando nagaro naga nandanaḥ|
nagarbho gahano guhyo gūḍhajo daśa tatparaḥ||1.43||
vāruṇena pravakṣyāmi śṛṇu vipra nibodha me|
babhraḥ setur bhavodbhadraḥ prabhavodbhavabhājanaḥ|
bharaṇo bhuvano bhartā daśaite varuṇālayāḥ||1.44||
nṛgarbho 'suragarbhaś ca devagarbho mahīdharaḥ|
vṛṣabho vṛṣagarbhaś ca vṛṣāṅko vṛṣabhadhvajaḥ||1.45||
jñātavyaś ca tathā samyag vṛṣajo vṛṣanandanaḥ|
nāyakā daśa vāyavye kīrtitā ye mayā dvija||1.46||
sulabhaḥ sumanaḥ saumyaḥ suprajaḥ sutanuḥ śivaḥ|
sataḥ satya layaḥ śambhur daśa nāyakam uttare||1.47||
indu bindu bhuvo vajra varado vara varṣaṇaḥ|
ilano valino brahmā daśeśāneṣu nāyakāḥ||1.48||
aparo vimalo moho nirmalo mana mohanaḥ|
akṣayaś cāvyayo viṣṇur varado madhyame daśa||1.49||
sarveṣāṃ daśa{|}m{|}īśānāṃ parivāraśataṃ śatam|
śatānāṃ pṛthag ekaikaṃ sahasraiḥ parivāritam||1.50||
sahasreṣu ca ekaikam ayutaiḥ parivāritam|
ayutaṃ prayutair vṛndaiḥ prayutaṃ niyutair vṛtam||1.51||
ekaikasya parīvāro niyutaḥ pṛthag eva ca|
koṭibhir daśakoṭyena ekaikaḥ parivāritaḥ||1.52||
daśakoṭiṣu ekaikaṃ vṛndavṛndabhṛtair vṛtam|
vṛndavargeṣu ekaikaṃ kharvabhiḥ parivāritam||1.53||
kharvavargeṣu ekaikaṃ daśakharvagaṇair vṛtam|
daśakharveṣu ekaikaṃ śaṅkubhiḥ parivāritam||1.54||
śaṅkubhiḥ pṛthag ekaikaṃ padmena parivāritam|
padmavargeṣu ekaikaṃ samudraiḥ parivāritam||1.55||
samudreṣu tathaikaikaṃ madhyasaṃkhyais tu tair vṛtam|
madhyasaṃkhyeṣu ekaikam anantaiḥ parivāritam||1.56||
ananteṣu ca ekaikaṃ parārdhaparivāritam|
parārdheṣu ca ekaikaṃ pareṇa parivāritam|
eṣa vai kathito vipra śakyaṃ sāṃkhyam udīritam||1.57||

---- pramāṇam ----

pramāṇaṃ śṛṇu me vipra saṃkṣepād bruvato mama|
candrodaye pūrṇamāsyāṃ vapur aṇḍasya tādṛśam||1.58||
koṭikoṭisahasraṃ tu yojanānāṃ samantataḥ|
aṇḍānāṃ ca parīmāṇaṃ brahmaṇā parikīrtitam||1.59||
saptakoṭisahasrāṇi saptakoṭiśatāni ca|
viṃśakoṭiṣv aṅgulīṣu ūrdhvatas tapate raviḥ||1.60||
pramāṇaṃ nāma saṃkhyā ca kīrtitāni samāsataḥ|
brahmāṇḍaṃ cāprameyāṇāṃ lakṣaṇaṃ parikīrtitam||1.61||

---- purāṇam ----

purāṇāśīsahasrāṇi śatāni dvijasattama|
brahmaṇā kathitaṃ pūrṇaṃ mātariśvā yathātatham||1.62||
vāyunā pāda saṃkṣipya prāptaṃ cośanasaṃ purā|
tenāpi pāda saṃkṣipya prāptavāṃś ca bṛhaspatiḥ||1.63||
bṛhaspatis tu provāca sūryaṃ triṃśatsahasrikam|
pañcaviṃśatsahasrāṇi mṛtyuṃ prāha divākaraḥ||1.64||
ekaviṃśatsahasrāṇi mṛtyunendrāya kīrtitam| 
indreṇāha vasiṣṭhāya viṃśatślokasahasrikam||1.65||
aṣṭādaśasahasrāṇi tena sārasvatāya tu|
sārasvatas tridhāmāya sahasradaśa sapta ca||1.66||
ṣoḍaśānāṃ sahasrāṇi bharadvājāya vai tataḥ|
daśa pañcasahasrāṇi trivṛṣāya abhāṣata||1.67||
caturdaśasahasrāṇi antarīkṣāya vai tataḥ|
trayyāruṇiṃ sahasrāṇi trayodaśa abhāṣata||1.68||
trayyāruṇis tu viprendro dhanaṃjayam abhāṣata|
dvādaśāni sahasrāṇi saṃkṣipya punar abravīt||1.69||
kṛtaṃjayāya samprāpto dhanaṃjayamahāmuniḥ|
kṛtaṃjayād dvijaśreṣṭha ṛṇaṃjayamahātmane||1.70||
ṛṇañjayāt punaḥ prāpto gautamāya maharṣiṇe|
gautamāc ca bharadvājas tasmād dharyadvatāya tu||1.71||
rājaśravās tataḥ prāptaḥ somaśuṣmāya vai tataḥ|
somaśuṣmāt tataḥ prāptas tṛṇabindus tu bho dvija||1.72||
tṛṇabindus tu vṛkṣāya vṛkṣaḥ śaktim abhāṣata|
śaktiḥ parāśaraṃ prāha jatukarṇāya vai tataḥ||1.73||
dvaipāyanaṃ tu provāca jatukarṇo maharṣiṇam|
romaharṣāya samprāpto dvaipāyanamahāmuniḥ||1.74||
romaharṣeṇa provāca putrāyāmitabuddhaye|
daśa dve ca sahasrāṇi purāṇaṃ samprakāśitam|
mānuṣāṇāṃ hitārthāya kiṃ bhūyaḥ śrotum icchasi||1.75||

||iti vṛṣasārasaṃgrahe brahmāṇḍasaṃkhyā nāmādhyāyaḥ prathamaḥ||




vigatarāga uvāca|
śrutaṃ mayā janāgreṇa brahmāṇḍasya tu nirṇayam|
pramāṇaṃ varṇarūpaṃ ca saṃkhyā tasya samāsataḥ||2.1||
śivāṇḍeti tvayā prokto brahmāṇḍālayakīrtitaḥ|
kīdṛśaṃ lakṣaṇaṃ jñeyaṃ pramāṇaṃ tasya vā kati||2.2||
kasya vā layanaṃ jñeyaṃ pramāṇaṃ vātra vāsinaḥ|
kā vā tatra prajā jñeyā ko vā tatra prajāpatiḥ||2.3||

---- śivāṇḍasaṃkhyā ----

anarthayajña uvāca|
śivāṇḍalakṣaṇaṃ vipra na tvaṃ praṣṭum ihārhasi|
daivatair api kā śaktir jñātuṃ draṣṭuṃ ca tattvataḥ||2.4||
agamyagamanaṃ guhyaṃ guhyād api samuddhitam|
na prabhur netaras tatra na daṇḍyo na ca daṇḍakaḥ||2.5||
na satyo nānṛtas tatra suśīlo no duḥśīlavān|
nānṛjur na ca dambhitvaṃ na tṛṣṇā na ca īrṣyatā||2.6||
na krodho na ca lobho 'sti na māno 'sti na sūyakaḥ|
īrṣyā dveṣo na tatrāsti na śaṭho na ca matsaraḥ||2.7||
na vyādhir na jarā tatra na śoko 'sti na viklavaḥ|
nādhamaḥ puruṣas tatra nottamo na ca madhyamaḥ||2.8||
notkṛṣṭo mānavas tasmin striyaś caiva śivālaye|
na nindā na praśaṃsāsti matsarī piśuno na ca||2.9||
garvadarpaṃ na tatrāsti krūramāyādikaṃ tathā|
yācamāno na tatrāsti dātā caiva na vidyate||2.10||
anarthī vraja tatrasthaḥ kalpavṛkṣasamāśritaḥ|
na karma nāpriyas tatra na kaliḥ kalaho na ca||2.11||
dvāparo na ca na tretā kṛtaṃ cāpi na vidyate|
manvantaraṃ na tatrāsti kalpaś caiva na vidyate||2.12||
āhūtasamplavaṃ nāsti brahmarātridinaṃ tathā|
na janmamaraṇaṃ tatra āpadaṃ nāpnuyāt kvacit||2.13||
na cāśāpāśabaddho 'sti rāgamohaṃ na vidyate|
na devā nāsurās tatra na yakṣoragarākṣasāḥ||2.14||
na bhūtā na piśācāś ca gandharvā ṛṣayas tathā|
tārāgrahaṃ na tatrāsti nāgakiṃnaragāruḍam||2.15||
na japo nāhnikas tatra nāgnihotrī na yajñakṛt|
na vrataṃ na tapaś caiva na tiryaṅnarakaṃ tathā||2.16||
tasyeśānasya devasya aiśvaryaguṇavistaram|
api varṣaśatenāpi śakyaṃ vaktuṃ na kenacit||2.17||
harecchāprabhavāḥ sarve paryāyeṇa bravīmi te|
devamānuṣavarjyāni vṛkṣagulmalatādayaḥ||2.18||
parārdhadviguṇotsedho vistāraś ca tathāvidhaḥ|
anekākārapuṣpāṇi phalāni ca manoharam||2.19||
anye kāñcanavṛkṣāṇi maṇivṛkṣāṇy athāpare|
pravālamaṇiṣaṇḍāś ca padmarāgaruhāṇi ca||2.20||
svādumūlaphalāḥ skandhalatāviṭapapādapāḥ|
kāmarūpāś ca te sarve kāmadāḥ kāmabhāṣiṇaḥ||2.21||
tatra vipra prajāḥ sarve anantaguṇasāgarāḥ|
tulyarūpabalāḥ sarve sūryāyutasamaprabhāḥ||2.22||
parārdhadvayavistāraṃ parārdhadvayam āyatam|
parārdhadvayavikṣepaṃ yojanānāṃ dvijottama||2.23||
aiśvaryatvaṃ na saṃkhyāsti balaśaktiś ca bho dvija|
adhordhvo na ca saṃkhyāsti na tiryañ caiti kaścana||2.24||
śivāṇḍasya ca vistāram āyāmaṃ ca na vedmy aham|
bhogam akṣaya tatraiva janmamṛtyur na vidyate||2.25||
śivāṇḍamadhyam āśritya gokṣīrasadṛśaprabhāḥ|
parārdhaparakoṭīnām īśānānāṃ smṛtālayaḥ||2.26||
bālasūryaprabhāḥ sarve jñeyās tatpuruṣālaye|
parārdhaparakoṭīnāṃ pūrvasyāṃ diśam āśritāḥ||2.27||
bhinnāñjanaprabhāḥ sarve dakṣiṇāṃ diśam āśritāḥ|
parārdhaparakoṭīnām aghorālayam āśritāḥ||2.28||
kundenduhimaśailābhāḥ paścimāṃ diśam āśritāḥ|
parārdhaparakoṭīnāṃ sadya{|}m{|}iṣṭālayaḥ smṛtaḥ||2.29||
kuṅkumodakasaṃkāśā uttarāṃ diśam āśritāḥ|
parārdhaparakotīnāṃ vāmadevālayaḥ smṛtaḥ||2.30||
īśānasya kalāḥ pañca vaktrasyāpi catuṣkalāḥ|
aghorasya kalā aṣṭau vāmadevās trayodaśa||2.31||
sadyaś cāṣṭau kalā jñeyāḥ saṃsārārṇavatārakāḥ|
aṣṭatriṃśat kalā hy etāḥ kīrtitā dvijasattama||2.32||
saṃkhyā varṇā diśaś caiva ekaikasya pṛthak pṛthak|
pūrvoktena vidhānena bodhavyās tattvacintakaiḥ||2.33||
śivāṇḍagamanākṛṣṭyā śivayogaṃ sadābhyaset|
śivayogaṃ vinā vipra tatra gantuṃ na śakyate||2.34||
aśvamedhādiyajñānāṃ koṭyāyutaśatāni ca|
kṛcchrāditapa sarvāṇi kṛtvā kalpaśatāni ca|
tatra gantuṃ na śakyeta devair api tapodhana||2.35||
gaṅgādisarvatīrtheṣu snātvā taptvā ca vai punaḥ|
tatra gantuṃ na śakyeta ṛṣibhir vā mahātmabhiḥ||2.36||
saptadvīpasamudrāṇi ratnapūrṇāni bho dvija|
dattvā vā vedaviduṣe śraddhābhaktisamanvitaḥ|
tatra gantuṃ na śakyeta vinā dhyānena niścayaḥ||2.37||
svadehān māṃsam uddhṛtya dattvārthibhyaś ca niścayāt|
svadāraputrasarvasvaṃ śiro 'rthibhyaś ca yo dadet|
na tatra gantuṃ śakyeta anyair vāpi suduṣkaraiḥ||2.38||
yajñatīrthatapodānavedādhyayanapāragaḥ|
brahmāṇḍāntasya bhogāṃs tu bhuṅkte kālavaśānugaḥ||2.39||
kālena samapreṣyeṇa dharmo yāti parikṣayam|
alātacakravat sarvaṃ kālo yāti paribhraman|
traikālyakalanāt kālas tena kālaḥ prakīrtitaḥ||2.40||

||iti vṛṣasārasaṃgrahe śivāṇḍasaṃkhyā nāmādhyāyo dvitīyaḥ||





---- dharmapravacanam ----

vigatarāga uvāca|
kimarthaṃ dharmam ity āhuḥ katimūrtiś ca kīrtyate|
katipādavṛṣo jñeyo gatis tasya kati smṛtāḥ||3.1||
kautūhalaṃ mamotpannaṃ saṃśayaṃ chindhi tattvataḥ|
kasya putro muniśreṣṭha prajās tasya kati smṛtāḥ||3.2||
anarthayajña uvāca|
dhṛtir ity eṣa dhātur vai paryāyaḥ parikīrtitaḥ|
ādhāraṇān mahattvāc ca dharma ity abhidhīyate|| 3.3||
śrutismṛtidvayor mūrtiś catuṣpādavṛṣaḥ sthitaḥ|
caturāśrama yo dharmaḥ kīrtitāni manīṣibhiḥ||3.4||
gatiś ca pañca vijñeyāḥ śṛṇu dharmasya bho dvija|
devamānuṣatiryaṃ ca narakasthāvarādayaḥ||3.5||
brahmaṇo hṛdayaṃ bhittvā jāto dharmaḥ sanātanaḥ|
tasya patnī mahābhāgā trayodaśa sumadhyamāḥ||3.6||
dakṣakanyā viśālākṣī śraddhādyā sumanoharāḥ|
tasya putrāś ca pautrāś ca anekāś ca babhūva ha|
eṣa dharmanisargo 'yaṃ kiṃ bhūyaḥ śrotum icchasi||3.7||
vigatarāga uvāca|
dharmapatnī viśeṣeṇa putras tebhyaḥ pṛthak pṛthak|
śrotum icchāmi tattvena kathayasva tapodhana||3.8||
anarthayajña uvāca|
śraddhā lakṣmīr dhṛtis tuṣṭiḥ puṣṭir medhā kriyā lajjā|
buddhiḥ śāntir vapuḥ kīrtiḥ siddhiḥ prasūtisambhavāḥ||3.9||
śraddhā kāmaḥ suto jāto darpo lakṣmīsutaḥ smṛtaḥ|
dhṛtyās tu niyamaḥ putraḥ saṃtoṣas tuṣṭijaḥ smṛtaḥ||3.10||
puṣṭyā lābhaḥ suto jāto medhāputraḥ śrutas tathā|
kriyāyās tv abhavat putro daṇḍaḥ samaya eva ca||3.11||
lajjāyā vinayaḥ putro buddhyā bodhaḥ sutaḥ smṛtaḥ|
lajjāyāḥ sudhiyaḥ putra apramādaś ca tāv ubhau||3.12||
kṣemaḥ śāntisuto vindyād vyavasāyo vapoḥ sutaḥ|
yaśaḥ kīrtisuto jñeyaḥ sukhaṃ siddher vyajāyata|
svāyambhuve 'ntare tv āsan kīrtitā dharmasūnavaḥ||3.13||
vigatarāga uvāca|
mūrtidvayaṃ kathaṃ dharmaṃ kathayasva tapodhana|
kautūhalam atīvaṃ me kartaya jñānasaṃśayam||3.14||
anarthayajña uvāca|
śrutismṛtidvayor mūrtir dharmasya parikīrtitā|
dārāgnihotrasambandha ijyā śrautasya lakṣaṇam|
smārto varṇāśramācāro yamaiś ca niyamair yutaḥ||3.15||

---- yamaniyamabhedaḥ ----

yamaś ca niyamaś caiva dvayor bhedam ataḥ śṛṇu|
ahiṃsā satyam asteyam ānṛśaṃsyaṃ damo ghṛṇā|
dhanyāpramādo mādhuryam ārjavaṃ ca yamā daśa||3.16||
ekaikasya punaḥ pañcabhedam āhur manīṣiṇaḥ|
ahiṃsādi pravakṣyāmi śṛṇuṣvāvahito dvija||3.17||

---- yameṣv{ }ahiṃsā (1) ----

trāsanaṃ tāḍanaṃ bandho māraṇaṃ vṛttināśanam|
hiṃsāṃ pañcavidhām āhur munayas tattvadarśinaḥ||3.18||
kāṣṭhaloṣṭakaśādyais tu tāḍayantīha nirdayāḥ|
tatprahāravibhinnāṅgo mṛtavadhyam avāpnuyāt||3.19||
baddhvā pādau bhujoraś ca śirorukkaṇṭhapāśitāḥ|
anāhatā mriyanty evaṃ vadho bandhanajaḥ smṛtaḥ||3.20||
śatrucaurabhayair ghoraiḥ siṃhavyāghragajoragaiḥ|
trāsanād vadham āpnoti anyair vāpi suduḥsahaiḥ||3.21||
yasya yasya hared vittaṃ tasya tasya vadhaḥ smṛtaḥ|
vṛttijīvābhibhūtānāṃ taddvārā nihataḥ smṛtaḥ||3.22||
viṣavahniśaraśastrair māyāyogabalena vā|
hiṃsakāny āhu viprendra munayas tattvadarśinaḥ||3.23||
ahiṃsā paramaṃ dharmaṃ yas tyajet sa durātmavān|
kleśāyāsavinirmuktaṃ sarvadharmaphalapradam||3.24||
nātaḥ parataro mūrkho nātaḥ parataraṃ tamaḥ|
nātaḥ parataraṃ duḥkhaṃ nātaḥ parataro 'yaśaḥ||3.25||
nātaḥ parataraṃ pāpaṃ nātaḥ parataraṃ viṣam|
nātaḥ paratarāvidyā nātaḥ paraṃ tapodhana||3.26||
yo hinasti na bhūtāni udbhijjādi caturvidham|
sa bhavet puruṣaḥ śreṣṭhaḥ sarvabhūtadayānvitaḥ||3.27||
sarvabhūtadayāṃ nityaṃ yaḥ karoti sa paṇḍitaḥ|
sa yajvā sa tapasvī ca sa dātā sa dṛḍhavrataḥ||3.28||
ahiṃsā paramaṃ tīrtham ahiṃsā paramaṃ tapaḥ|
ahiṃsā paramaṃ dānam ahiṃsā paramaṃ sukham||3.29||
ahiṃsā paramo yajñaḥ ahiṃsā paramaṃ vratam|
ahiṃsā paramaṃ jñānam ahiṃsā paramā kriyā||3.30||
ahiṃsā paramaṃ śaucam ahiṃsā paramo damaḥ|
ahiṃsā paramo lābhaḥ ahiṃsā paramaṃ yaśaḥ||3.31||
ahiṃsā paramo dharmaḥ ahiṃsā paramā gatiḥ|
ahiṃsā paramaṃ brahma ahiṃsā paramaḥ śivaḥ||3.32||
māṃsāśanān nivarteta manasāpi na kāṅkṣayet|
sa mahat phalam āpnoti yas tu māṃsaṃ vivarjayet||3.33||
svamāṃsaṃ paramāṃsena yo vardhayitum icchati|
anabhyarcya pitṝn devān na tato 'nyo 'sti pāpakṛt||3.34||
madhuparke ca yajñe ca pitṛdaivatakarmaṇi|
atraiva paśavo hiṃsyā nānyatra manur abravīt||3.35||
krītvā svayaṃ vāpy utpādya paropahṛtam eva vā|
devān pitṝṃś cārcayitvā khādan māṃsaṃ na doṣabhāk||3.36||
vedayajñatapastīrthadānaśīlakriyāvrataiḥ|
māṃsāhāranivṛttānāṃ ṣoḍaśāṃśaṃ na pūryate||3.37||
mṛgāḥ parṇatṛṇāhārād ajameṣagavādibhiḥ|
sukhino balavantaś ca vicaranti mahītale||3.38||
vānarāḥ phala{|}m{|}āhārā rākṣasā rudhirapriyāḥ|
nihatā rākṣasāḥ sarve vānaraiḥ phalabhojibhiḥ||3.39||
tasmān māṃsaṃ na hīheta balakāmena bho dvija|
balena ca guṇākarṣāt parato bhayabhīruṇā||3.40||
ahiṃsakasamo nāsti dānayajñasamīhayā|
iha loke yaśaḥ kīrtiḥ paratra ca parā gatiḥ||3.41||
trailokyaṃ maṇiratnapūrṇam akhilaṃ dattvottame brāhmaṇe
koṭīyajñasahasrapadmam ayutaṃ dattvā mahīṃ dakṣiṇām|
tīrthānāṃ ca sahasrakoṭiniyutaṃ snātvā sakṛn mānava
etatpuṇyaphalam ahiṃsakajanaḥ prāpnoti niḥsaṃśayaḥ||3.42||

||iti vṛṣasārasaṃgrahe ahiṃsāpraśaṃsā nāmādhyāyas tṛtīyaḥ||





---- yameṣu satyam (2) ----

anarthayajña uvāca|
sadbhāvaḥ satyam ity āhur dṛṣṭapratyayam eva vā|
yathābhūtārthakathanaṃ tat satyakathanaṃ smṛtam||4.1||
ākrośatāḍanādīni yaḥ saheta suduḥsaham|
kṣamate yo jitātmā tu sa ca satyam udāhṛtam||4.2||
vadhārtham udyataḥ śastraṃ yadi pṛccheta karhicit|
na tatra satyaṃ vaktavyam anṛtaṃ satyam ucyate||4.3||
vadhārhaḥ puruṣaḥ kaścid vrajet pathi bhayāturaḥ|
pṛcchato 'pi na vaktavyaṃ satyaṃ tad vāpi ucyate||4.4||
na narmayuktam anṛtaṃ hinasti
na strīṣu rājan na vivāhakāle|
prāṇātyaye sarvadhanāpahāre
pañcānṛtaṃ satyam udāharanti||4.5||
devamānuṣatiryeṣu satyaṃ dharmaḥ paro yataḥ|
satyaṃ śreṣṭhaṃ variṣṭhaṃ ca satyaṃ dharmaḥ sanātanaḥ||4.6||
satyaṃ sāgaram avyaktaṃ satyam akṣayabhogadam|
satyaṃ potaḥ paratrārthaṃ satyaṃ panthāna vistaram||4.7||
satyam iṣṭagatiḥ proktaṃ satyaṃ yajñam anuttamam|
satyaṃ tīrthaṃ paraṃ tīrthaṃ satyaṃ dānam anantakam||4.8||
satyaṃ śīlaṃ tapo jñānaṃ satyaṃ śaucaṃ damaḥ śamaḥ|
satyaṃ sopānam ūrdhvasya satyaṃ kīrtir yaśaḥ sukham||4.9||
aśvamedhasahasraṃ ca satyaṃ ca tulayā dhṛtam|
aśvamedhasahasrād dhi satyam eva viśiṣyate||4.10||
satyena tapate sūryaḥ satyena pṛthivī sthitā|
satyena vāyavo vānti satye toyaṃ ca śītalam||4.11||
tiṣṭhanti sāgarāḥ satye samayena priyavrataḥ|
satye tiṣṭhati govindo balibandhanakāraṇāt||4.12||
agnir dahati satyena satyena śaśinaś caraḥ|
satyena vindhyās tiṣṭhanti vardhamāno na vardhate||4.13||
lokālokaḥ sthitaḥ satye meruḥ satye pratiṣṭhitaḥ|
vedās tiṣṭhanti satyeṣu dharmaḥ satye pratiṣṭhati||4.14||
satyaṃ gauḥ kṣarate kṣīraṃ satyaṃ kṣīre ghṛtaṃ sthitam|
satye jīvaḥ sthito dehe satyaṃ jīvaḥ sanātanaḥ||4.15||
satyam ekena samprāpto dharmasādhananiścayaḥ|
rāmarāghavavīryeṇa satyam ekaṃ surakṣitam||4.16||
evaṃ satyavidhānasya kīrtitaṃ tava suvrata|
sarvalokahitārthāya kim anyac chrotum icchasi||4.17||

---- yameṣv{ }asteyam (3) ----

vigatarāga uvāca|
na hi tṛptiṃ vijānāmi śrutvā dharmaṃ tavāpy aham|
upariṣṭād ato bhūyaḥ kathayasva tapodhana||4.18||
anarthayajña uvāca|
steyaṃ śṛṇv atha viprendra pañcadhā parikīrtitam|
adattādānam ādau tu utkocaṃ ca tataḥ param|
prasthavyājas tulāvyājaḥ prasahyasteya pañcamam||4.19||
dhṛṣṭaduṣṭaprabhāvena paradravyāpakarṣaṇam|
vāryamāṇo 'pi durbuddhir adattādānam ucyate||4.20||
utkocaṃ śṛṇu viprendra dharmasaṃkarakārakam|
mūlyaṃ kāryavināśārtham utkocaḥ parigṛhyate|
tena cāsau vijānīyād dravyalobhabalāt kṛtam||4.21||
prasthavyāja|upāyena kuṭumbaṃ trātum icchati|
taṃ ca stenaṃ vijānīyāt paradravyāpahārakam||4.22||
tulāvyāja|upāyena parasvārthaṃ hared yadi|
cauralakṣaṇakāś cānye kūṭakāpaṭikā narāḥ||4.23||
durbalārjavabāleṣu cchadmanā vā balena vā|
apahṛtya dhanaṃ mūḍhaḥ sa cauraś cora ucyate||4.24||
nāsti steyasamaṃ pāpaṃ nāsty adharmaś ca tatsamaḥ|
nāsti stenasamākīrtir nāsti stenasamo 'nayaḥ||4.25||
nāsti steyasamāvidyā nāsti stenasamaḥ khalaḥ|
nāsti stenasama ajño nāsti stenasamo 'lasaḥ||4.26||
nāsti stenasamo dveṣyo nāsti stenasamo 'priyaḥ|
nāsti steyasamaṃ duḥkhaṃ nāsti steyasamo 'yaśaḥ||4.27||
pracchanno hriyate 'rtham anyapuruṣaḥ pratyakṣam anyo haret
nikṣepād dhanahāriṇo 'nya{|}m{|}adhamo vyājena cānyo haret|
anye lekhyavikalpanāhṛtadhanā <crux>anyo hṛtād vai hṛtā</crux>
anyaḥ krītadhano 'paro dhayahṛta ete jaghanyāḥ smṛtāḥ||4.28||
stenatulya na mūḍham asti puruṣo dharmārthahīno 'dhamaḥ
yāvaj jīvati śaṅkayā narapateḥ saṃtrasyamāno raṭan|
prāptaḥśāsana tīvrasahyaviṣamaṃ prāpnoti karmeritaḥ
kālena mriyate sa yāti nirayam ākrandamāno bhṛśam||4.29||
nītvā durgatikoṭikalpa nirayāt tiryatvam āyānti te
tiryatve ca tathaivam ekaśatikaṃ prabhramya varṣārbudam|
mānuṣyaṃ tad avāpnuvanti vipule dāridryarogākulaṃ
tasmād durgatihetu karma sakalaṃ tyaktvā śivaṃ cāśrayet||4.30||

---- yameṣv{ }ānṛśaṃsyam (4) ----

aṣṭamūrtiśivadveṣṭā pitur mātuś ca yo dviṣet|
gavāṃ vā atither dveṣṭā nṛśaṃsāḥ pañca eva te||4.31||
aṣṭamūrtiḥ śivaḥ sākṣāt pañcavyomasamanvitaḥ|
sūryaḥ somaś ca dīkṣaś ca dūṣakaḥ sa nṛśaṃsakaḥ||4.32||
pitākāśasamo jñeyo janmotpattikaraḥ pitā|
pitṛdaivata<crux>m ādiś cam ānṛśaṃsa tamanvitaḥ</crux>||4.33||
pṛthvyā gurutarī mātā ko na vandeta mātaram|
yajñadānatapovedās tena sarvaṃ kṛtaṃ bhavet||4.34||
gāvaḥ pavitraṃ maṅgalyaṃ devatānāṃ ca devatāḥ|
sarvadevamayā gāvas tasmād eva na hiṃsayet||4.35||
jātamātrasya lokasya gāvas trātā na saṃśayaḥ|
ghṛtaṃ kṣīraṃ dadhi mūtraṃ śakṛtkarṣaṇam eva ca||4.36||
pañcāmṛtaṃ pañcapavitrapūtaṃ
ye pañcagavyaṃ puruṣāḥ pibanti|
te vājimedhasya phalaṃ labhanti
tad akṣayaṃ svargam avāpnuvanti||4.37||
gobhir na tulyaṃ dhanam asti kiṃcid
duhyanti vāhyanti bahiś caranti|
tṛṇāni bhuktvā amṛtaṃ sravanti
vipreṣu dattāḥ kulam uddharanti||4.38||
gavāhnikaṃ yaś ca karoti nityaṃ
śuśrūṣaṇaṃ yaḥ kurute gavāṃ tu|
aśeṣayajñatapadānapuṇyaṃ
labhaty asau tām anṛśaṃsakartā||4.39||
atithiṃ yo 'nugaccheta atithiṃ yo 'numanyate|
atithiṃ yo 'nupūjyeta atithiṃ yaḥ praśaṃsate||4.40||
atithiṃ yo na pīḍyeta atithiṃ yo na duṣyati|
atithipriyakartā yaḥ atitheḥ paricārakaḥ|
atitheḥ kṛtasaṃtoṣas tasya puṇyam anantakam||4.41||
āsanenārghapātreṇa pādaśaucajalena ca|
annavastrapradānair vā sarvaṃ vāpi nivedayet||4.42||
putradārātmano vāpi yo 'tithim anupūjayet|
śraddhayā cāvikalpena aklībamānasena ca||4.43||
na pṛcched gotracaraṇaṃ svādhyāyaṃ deśajanmanī|
cintayen manasā bhaktyā dharmaḥ svayam ihāgataḥ||4.44||
aśvamedhasahasrāṇi rājasūyaśatāni ca|
puṇḍarīkasahasraṃ ca sarvatīrthatapaḥphalam||4.45||
atithir yasya tuṣyeta nṛśaṃsamatam utsṛjet|
sa tasya sakalaṃ puṇyaṃ prāpnuyān nātra saṃśayaḥ||4.46||
<crux>na gatim atithijñasya</crux> gatim āpnoti karhacit|
tasmād atithim āyāntam abhigacchet kṛtāñjaliḥ||4.47||
saktuprasthena caikena yajña āsīn mahādbhutaḥ|
atithiprāptadānena svaśarīraṃ divaṃ gatam||4.48||
nakulena purādhītaṃ vistareṇa dvijottama|
viditaṃ ca tvayā pūrvaṃ prasthavārttā ca kīrtitā||4.49||

---- yameṣu damaḥ (5) ----

dama eva manuṣyāṇāṃ dharmasārasamuccayaḥ|
damo dharmo damaḥ svargo damaḥ kīrtir damaḥ sukham||4.50||
damo yajño damas tīrthaṃ damaḥ puṇyaṃ damas tapaḥ|
damahīna{|}m{|}adharmaś ca damaḥ kāmakulapradaḥ||4.51||
nirdamaḥ kari mīnaś ca pataṅgabhramaramṛgāḥ|
tvag jihvā ca tathā ghrāṇā cakṣuḥ śravaṇam indriyāḥ||4.52||
durjayendriyam ekaikaṃ sarve prāṇaharāḥ smṛtāḥ|
damaṃ yo jayate 'samyag nirdamo nidhanaṃ vrajet||4.53||
mṛge śrotravaśān mṛtyuḥ pataṅgāś cakṣuṣor mṛtāḥ|
ghrāṇayā bhramaro naṣṭo naṣṭo mīnaś ca jihvayā||4.54||
sparśena ca karī naṣṭo bandhanāvāsaduḥsahaḥ|
kiṃ punaḥ pañcabhuktānāṃ mṛtyus tebhyaḥ kim adbhutam||4.55||
purūravo 'tilobhena atikāmena daṇḍakaḥ|
sāgarāś cātidarpeṇa atimānena rāvaṇaḥ||4.56||
atikrodhena saudāsa atipānena yādavāḥ|
atitṛṣṇāc ca māndhātā nahuṣo dvijavajñayā||4.57||
atidānād balir naṣṭa atiśauryeṇa arjunaḥ|
atidyūtān nalo rājā nṛgo goharaṇena tu||4.58||
damena hīnaḥ puruṣo dvijendra
svargaṃ ca mokṣaṃ ca sukhaṃ ca nāsti|
vijñānadharmakulakīrtināśa
bhavanti vipra damayā vihīnāḥ||4.59||

---- yameṣu ghṛṇā (6) ----

nirghṛṇo na paratrāsti nirghṛṇo na ihāsti vai|
nirghṛṇe na ca dharmo 'sti nirghṛṇe na tapo 'sti vai||4.60||
parastrīṣu parārtheṣu parajīvāpakarṣaṇe|
paranindāparānneṣu ghṛṇāṃ pañcasu kārayet||4.61||
parastrī śṛṇu viprendra ghṛṇīkāryā sadā budhaiḥ|
rājñī viprī parivrājā svayoniparayoniṣu||4.62||
parārthe śṛṇu bhūyo 'nya anyāyārtha{|}m{|}upārjanam|
āḍhaprasthatulāvyājaiḥ parārthaṃ yo 'pakarṣati||4.63||
jīvāpakarṣaṇe vipra ghṛṇīkurvīta paṇḍitaḥ|
vanajāvanajā jīvā vilagāś caraṇācarāḥ||4.64||
paranindā ca kā vipra śṛṇu vakṣye samāsataḥ|
devānāṃ brāhmaṇānāṃ ca gurumātātithidviṣaḥ||4.65||
parānneṣu ghṛṇā kāryā abhojyeṣu ca bhojanam|
sūtake mṛtake śauṇḍe varṇabhraṣṭakule naṭe||4.66||
ete pañcaghṛṇāsu saktapuruṣāḥ svargārthamokṣārthino
loke 'nindanam āpnuvanti satataṃ kīrtir yaśo'laṃkṛtam|
prajñābodhaśrutiṃ smṛtiṃ ca labhate mānaṃ ca nityaṃ labhed
dākṣiṇyaṃ sabhavet sa āyuṣa paraṃ prāpnoti niḥsaṃśayaḥ||4.67||

---- yameṣu pañcavidho dhanyaḥ (7) ----

caturmaunaṃ catuḥśatruś caturāyatanaṃ tathā|
caturdhyānaṃ catuṣpādaṃ pañcadhanyavidhocyate||4.68||
caturmaunasya vakṣyāmi śṛṇuṣvāvahito bhava|
pāruṣyapiśunāmithyā sambhinnāni ca varjayet||4.69||
kāmaḥ krodhaś ca lobhaś ca mohaś caiva caturvidhaḥ| 
catuḥśatrur nihantavyaḥ so 'rihā vītakalmaṣaḥ||4.70||
caturāyatanaṃ vipra kathayiṣyāmi tac chṛṇu|
karuṇā muditopekṣā maitrī cāyatanaṃ smṛtam||4.71||
caturdhyānādhunā vakṣye saṃsārārṇavatāraṇam|
ātmavidyābhavaḥ sūkṣmaṃ dhyānam uktaṃ caturvidham||4.72||
ātmatattvaḥ smṛto dharmo vidyā pañcasu pañcadhā|
ṣaṭtriṃśākṣaram ity āhuḥ sūkṣmatattvam alakṣaṇam||4.73||
catuṣpādaḥ smṛto dharmaś caturāśramam āśritaḥ|
gṛhastho brahmacārī ca vānaprastho 'tha bhaikṣukaḥ||4.74||
dhanyās te yair idaṃ vetti nikhilena dvijottama|
pāvanaṃ sarvapāpānāṃ puṇyānāṃ ca pravardhanam||4.75||
āyuḥ kīrtir yaśaḥ saukhyaṃ dhanyād eva pravardhate|
śāntiḥ puṣṭiḥ smṛtir medhā jāyate dhanyamānave||4.76||

---- yameṣv{ }apramādaḥ (8) ----

pramādasthāna pañcaiva kīrtayiṣyāmi tac chṛṇu|
brahmahatyā surāpānaṃ steyo gurvaṅganāgamam|
mahāpātakam ity āhus tatsaṃyogī ca pañcamaḥ||4.77||
anṛtaṃ ca samutkarṣe rājagāmī ca paiśunaḥ|
guroś cālīkanirbandhaḥ samāni brahmahatyayā||4.78||
brahmojjhaṃ vedanindā ca kūṭasākṣī suhṛdvadhaḥ|
garhitānādyayor jagdhiḥ surāpānasamāni ṣaṭ||4.79||
retotsekaḥ svayonyāsu kumārīṣv antyajāsu ca|
sakhyuḥ putrasya ca strīṣu gurutalpasamaḥ smṛtaḥ||4.80||
nikṣepasyāpaharaṇaṃ narāśvarajatasya ca|
bhūmivajramaṇīnāṃ ca rukmasteyasamaḥ smṛtaḥ||4.81||
catvāra ete sambhūya yat pāpaṃ kurute naraḥ|
mahāpātaka pañcaitat tena sarvaṃ prakāśitam|
pañcapramādam etāni varjanīyaṃ dvijottama||4.82||

---- yameṣu mādhuryam (9) ----

kāyavāṅmanamādhuryaś cakṣur buddhiś ca pañcamaḥ|
saumyadṛṣṭipradānaṃ ca krūrabuddhiṃ ca varjayet||4.83||
prasannamanasā dhyāyet priyavākyam udīrayet|
yathāśaktipradānaṃ ca svāśramābhyāgato guruḥ||4.84||
indhanodakadānaṃ ca jātavedam athāpi vā|
sulabhāni na dattāni indhanāgnyudakāni ca|
kṣute jīveti vā noktaṃ tasya kiṃ parataḥ phalam||4.85||

---- yameṣv{ }ārjavam (10) ----

pañcārjavāḥ praśaṃsanti munayas tattvadarśinaḥ|
karmavṛttyābhivṛddhiṃ ca pāritoṣikam eva ca|
strīdhanotkocavittaṃ ca ārjavo nābhinandati||4.86||
ārjavo na vṛthā yajña ārjavo na vṛthā tapaḥ|
ārjavo na vṛthā dānam ārjavo na vṛthāgnayaḥ||4.87||
ārjavasyendriyagrāmaḥ suprasanno 'pi tiṣṭhati|
ārjavasya sadā devāḥ kāye tasya caranti te||4.88||
iti yamapravibhāgaḥ kīrtito 'yaṃ dvijendra
iha parata sukhārthaṃ kārayet taṃ manuṣyaḥ|
duritamalapahārī śaṅkarasyājñayāste
bhavati pṛthivibhartā hy ekachatrapravartā||4.89||

||iti vṛṣasārasaṃgrahe yamavibhāgo nāmādhyāyaś caturthaḥ||





---- niyamāḥ ----

vigatarāga uvāca|
kathaya niyamatattvaṃ sāmprataṃ tvaṃ viśeṣād
amṛtavacanatulyaṃ śrotukāmo gato 'smi|
prakṛtidahanadagdhaṃ jñānatoyair niṣiktam
apara vada{|}m{|}atajjñaṃ nāsti dharmeṣu tṛptiḥ||5.1||
anarthayajña uvāca|
śravaṇasukham ato 'nyat kīrtayiṣye dvijendra
niyamakalaviśeṣaḥ pañca pañca prakāraḥ|
hariharamunibhīṣṭaṃ dharmasāraṃ dvijendra
kalikaluṣavināśaṃ prāyamokṣaprasiddham||5.2||
śaucam ijyā tapo dānaṃ svādhyāyopasthanigrahaḥ|
vratopavāsamaunaṃ ca snānaṃ ca niyamā daśa||5.3||

---- niyameṣu śaucam (1) ----

tatra śaucādinirdeśaṃ vakṣyāmīha dvijottama|
śārīraśaucam āhāro mātrā bhāvaś ca pañcamaḥ||5.4||
tāḍayen na ca bandheta na ca prāṇair viyojayet|
parastrīparadravyeṣu śaucaṃ kāyikam ucyate||5.5||
śrotraśaucaṃ dvijaśreṣṭha gudopasthamukhādayaḥ|
mukhasyācamanaṃ śaucam āhāravacaneṣu ca||5.6||
mūtraviṣṭāsamutsarge devatārādhaneṣu ca|
mṛttoyais tu gudopasthaṃ śaucayīta vicakṣaṇaḥ||5.7||
ekopasthe gude pañca tathaikatra kare daśa|
ubhayoḥ sapta dātavyā mṛdaḥ śuddhiṃ samīhatā||5.8||
etac chaucaṃ gṛhasthānāṃ dviguṇaṃ brahmacāriṇām|
vānaprasthasya triguṇaṃ yatīnāṃ tu caturguṇam||5.9||
āhāraśaucaṃ vakṣyāmi śṛṇuṣvāvahito bhava|
bhāgadvayaṃ tu bhuñjīta bhāgam ekaṃ jalaṃ pibet|
vāyusaṃcāradānārthaṃ caturtham avaśeṣayet||5.10||
snigdhasvādurasaiḥ ṣaḍbhir āhāraṣaḍrasair budhaḥ|
dhātuvaiṣamyanāśo 'sti na ca rogāḥ sudāruṇāḥ||5.11||
abhakṣyaṃ ca na bhakṣeta apeyaṃ na ca pāyayet|
agamyaṃ na ca gamyeta avācyaṃ na ca bhāṣayet||5.12||
laśunaṃ ca palāṇḍuṃ ca gṛñjanaṃ kavakāni ca|
gauraṃ ca sūkaraṃ māṃsaṃ varjayec ca vidhānataḥ||5.13||
chattrākaṃ viḍvarāhaṃ ca gomāṃsaṃ ca na bhakṣayet|
caṭakaṃ ca kapotaṃ ca jālapādāṃś ca varjayet||5.14||
haṃsasārasacakrāhvakukkuṭān śukaśyenakān|
kākolūkaṃ balākaṃ ca matsyādīṃś cāpi varjayet||5.15||
amedhyāṃś cāpavitrāṃś ca sarvān eva vivarjayet|
śākamūlaphalānāṃ ca abhakṣyaṃ parivarjayet||5.16||
mānaveṣu purāṇeṣu śaivabhāratasaṃhite|
kīrtitāni viśeṣeṇa śaucācāram aśeṣataḥ|
tvayā jijñāsito 'smy adya saṃkṣiptaḥ kathito mayā||5.17||
satyavādī śucir nityaṃ dhyānayogarataḥ śuciḥ|
ahiṃsakaḥ śucir dānto dayābhūtakṣamā śuciḥ||5.18||
sarveṣām eva śaucānām arthaśaucaṃ paraṃ smṛtam|
yo 'rthe hi śuciḥ sa śucir na mṛdvāriśuciḥ śuciḥ|
kāyavāṅmanasāṃ śaucaṃ sa śuciḥ sarvavastuṣu||5.19||
śaucāśaucavidhijñamānava yadi kālakṣaye niścayaḥ
saubhāgyatvam avāpnuvanti satataṃ kīrtir yaśo'laṅkṛtam|
prāptaṃ tena ihaiva puṇyasakalaṃ saddharmaśāstreritaṃ
jīvānte ca paratra{|}m{|}īhitagatiṃ prāpnoti niḥsaṃśayam||5.20||

||iti vṛṣasārasaṃgrahe śaucācāravidhir nāmādhyāyaḥ pañcamaḥ||





---- niyameṣv{ }ijyā (2) ----

atha pañcavidhām ijyāṃ pravakṣyāmi dvijottama|
dharmamokṣaprasiddhyarthaṃ śṛṇuṣvāvahito dvija||6.1||
arthayajñaḥ kriyāyajño japayajñas tathaiva ca|
jñānaṃ dhyānaṃ ca pañcaitat pravakṣyāmi pṛthak pṛthak||6.2||
agnyupāsanakarmādi agnihotrakratukriyā|
aṣṭakā pārvaṇī śrāddhaṃ dravyayajñaḥ sa ucyate||6.3||
ārāmodyānavāpīṣu devatāyataneṣu ca|
svahastakṛtasaṃskāraḥ kriyāyajña sa ucyate||6.4||
japayajñaṃ tato vakṣye svargamokṣaphalapradam|
vedādhyayana kartavyaṃ śivasaṃhitam eva ca|
itihāsapurāṇaṃ ca japayajñaḥ sa ucyate||6.5||
idaṃ karma akarmedam ūhāpohaviśāradaḥ|
śāstracakṣuḥ samālokya jñānayajñaḥ sa ucyate||6.6||
dhyānayajñaṃ samāsena kathayiṣyāmi te śṛṇu|
dhyānaṃ pañcavidhaṃ caiva kīrtitaṃ hariṇā purā|
sūryaḥ somo 'gni sphaṭikaḥ sūkṣmaṃ tattvaṃ ca pañcamam||6.7||
sūryamaṇḍalam ādau tu tattvaṃ prakṛtir ucyate|
tasya madhye śaśiṃ dhyāyet tattvaṃ puruṣa ucyate||6.8||
candramaṇḍalamadhye tu jvālām agniṃ vicintayet|
prabhutattvaḥ sa vijñeyo janmamṛtyuvināśanaḥ||6.9||
agnimaṇḍalamadhye tu dhyāyet sphaṭika nirmalam|
vidyātattvaḥ sa vijñeyaḥ kāraṇam ajam avyayam||6.10||
vidyāmaṇḍalamadhye tu dhyāyet tattvam anuttamam|
akīrtitam anaupamyaṃ śivam akṣayam avyayam|
pañcamaṃ dhyānayajñasya tattvam uktaṃ samāsataḥ||6.11||
vigatarāga uvāca|
ekaikasya tu tattvasya phalaṃ kīrtaya kīdṛśam|
kāni lokāḥ prapadyante kālaṃ vāsya tapodhana||6.12||
anarthayajña uvāca|
brahmalokaṃ tu prathamaṃ tattvaprakṛticintayā|
kalpakoṭisahasrāṇi śivavan modate sukhī||6.13||
dvitīyaṃ tattva puruṣaṃ dhyāyamāno mṛto yadi|
viṣṇulokam ito yāti kalpakoṭyayutaṃ sukhī||6.14||
prabhutattvaṃ tṛtīyaṃ tu dhyāyamāno mariṣyati|
śivaloke vasen nityaṃ kalpakoṭyayutaṃ śatam||6.15||
vidyātattvāmṛtaṃ dhyāyet sadāśivam anāmayam|
akṣayaṃ lokam āpnoti kalpānāntaparaṃ tathā|| 6.16||
pañcamaṃ śivatattvaṃ tu sūkṣmaṃ cātmani saṃsthitam|
na kālasaṃkhyā tatrāsti śivena saha modate||6.17||
pañcadhyānābhiyukto bhavati ca na punarjanmasaṃskārabandhaḥ
jijñāsyantāṃ dvijendra bhavadahanakaraḥ prārthanākalpavṛkṣaḥ|
janmenaikena muktir bhavati kimu na vā mānavāḥ sādhayantu
pratyakṣān nānumānaṃ sakalamalaharaṃ svātmasaṃvedanīyam||6.18||

---- niyameṣu tapaḥ (3) ----

mānasaṃ tapa ādau tu dvitīyaṃ vācikaṃ tapaḥ|
kāyikaṃ ca tṛtīyaṃ tu manovākkarma tatparam|
kāyikaṃ vācikaṃ caiva tapo miśraka pañcamam||6.19||
manaḥsaumyaṃ prasādaś ca ātmanigraham eva ca|
maunaṃ bhāvaviśuddhiś ca pañcaitat tapa mānasam||6.20||
anudvegakarā vāṇī priyaṃ satyaṃ hitaṃ ca yat|
svādhyāyābhyasanaṃ caiva vācikaṃ tapa ucyate||6.21||
ārjavaṃ ca ahiṃsā ca brahmacaryaṃ surārcanam|
śaucaṃ pañcamam ity etat kāyikaṃ tapa ucyate||6.22||
iṣṭaṃ kalyāṇabhāvaṃ ca dhanyaṃ pathyaṃ hitaṃ vadet|
manomiśraka pañcaitat tapa uktaṃ maharṣibhiḥ||6.23||
svasti maṅgalam āśīrbhir atithigurupūjanam|
kāyamiśraka pañcaitat tapa uktaṃ mahātmabhiḥ||6.24||
maṇḍūkayogī hemante grīṣme pañcatapās tathā|
abhrāvakāśo varṣāsu tapaḥsādhanam ucyate||6.25||
svamāṃsoddhṛtya dānaṃ ca hastapādaśiras tathā|
puṣpam utpādya dānaṃ ca sarve te tapasādhanāḥ||6.26||
kṛcchrātikṛcchraṃ naktaṃ ca taptakṛcchram ayācitam|
cāndrāyaṇaṃ parākaṃ ca tapaḥ sāṃtapanādayaḥ||6.27||
yenedaṃ tapa tapyate sumanasā saṃsāraduḥkhacchidam
āśāpāśa vimucya nirmalamatis tyaktvā jaghanyaṃ phalam|
svargākāṅkṣyanṛpatvabhogaviṣayaṃ sarvāntikaṃ tatphalaṃ
jantuḥ śāśvatajanmamṛtyubhavane tanniṣṭhasādhyaṃ vahet||6.28||

||iti vṛṣasārasaṃgrahe ṣaṣṭho 'dhyāyaḥ||





---- niyameṣu dānam (4) ----

dānāni ca tathety āhuḥ pañcadhā munibhiḥ purā|
annaṃ vastraṃ hiraṇyaṃ ca bhūmi godāna pañcamam||7.1||
annāt tejaḥ smṛtiḥ prāṇaḥ annāt puṣṭir vapuḥ sukham|
annāc chrīḥ kānti vīryaṃ ca annāt sattvaṃ ca jāyate||7.2||
annāj jīvanti bhūtāni annaṃ tuṣṭikaraṃ sadā|
ānnāt kāmo mado darpaḥ annāc chauryaṃ ca jāyate||7.3||
annaṃ kṣudhātṛṣāvyādhīn sadya eva vināśayet|
annadānāc ca saubhāgyaṃ khyātiḥ kīrtiś ca jāyate||7.4||
annadaḥ prāṇadaś caiva prāṇadaś cāpi sarvadaḥ|
tasmād annasamaṃ dānaṃ na bhūtaṃ na bhaviṣyati||7.5||
vastrābhāvān manuṣyasya śriyād api parityajet|
vastrahīno na pūjyeta bhāryāputrasakhādibhiḥ||7.6||
vidyāvān sukulīno 'pi jñānavān guṇavān api|
vastrahīnaḥ parādhīnaḥ paribhūtaḥ pade pade||7.7||
apamānam avajñāṃ ca vastrahīno hy avāpnuyāt|
jugupsati mahātmāpi sabhāstrījanasaṃsadi||7.8||
tasmād vastrapradānāni praśaṃsanti manīṣiṇaḥ|
na jīrṇaṃ sphuṭitaṃ dadyād vastraṃ kutsitam eva vā||7.9||
navaṃ purāṇarahitaṃ mṛdu sūkṣmaṃ suśobhanam|
susaṃskṛtya pradātavyaṃ śraddhābhaktisamanvitam||7.10||
śraddhāsattvaviśeṣeṇa deśakālavidhena ca|
pātradravyaviśeṣeṇa phalam āhuḥ pṛthak pṛthak||7.11||
yādṛśaṃ dīyate vastraṃ tādṛśaṃ prāpyate phalam|
jīrṇavastrapradānena jīrṇavastram avāpnuyāt|
śobhanaṃ dīyate vastraṃ śobhanaṃ vastram āpnuyāt||7.12||
dadyād vastra suśobhanaṃ dvijavare kāle śubhe sādaraṃ
saubhāgyam atulaṃ labheta sa naro rūpaṃ tathā śobhanam|
tasmin yāti suvastrakoṭi śataśaḥ prāpnoti niḥsaṃśayaṃ
tasmāt tvaṃ kuru vastradānam asakṛt pāratrikotkarṣaṇam||7.13||
suvarṇadānaṃ viprendra saṃkṣipya kathayāmy aham|
pavitraṃ maṅgalaṃ puṇyaṃ sarvapātakanāśanam||7.14||
dhārayet satataṃ vipra suvarṇakaṭakāṅgulim|
mucyate sarvapāpebhyo rāhuṇā candramā yathā||7.15||
dattvā suvarṇaṃ viprebhyo devebhyaś ca dvijarṣabha|
tuṭimātre 'pi yo dadyāt sarvapāpaiḥ pramucyate||7.16||
raktimāṣakakarṣaṃ vā palārdhaṃ palam eva vā|
evam eva phalaṃvṛddhir jñeyā dānaviśeṣataḥ||7.17||
sarvādhāraṃ mahīdānaṃ praśaṃsanti manīṣiṇaḥ|
annavastrahiraṇyādi sarvaṃ vai bhūmisambhavam||7.18||
bhūmidānena viprendra sarvadānaphalaṃ labhet|
bhūmidānasamaṃ vipra yady asti vada tattvataḥ||7.19||
mātṛkukṣivimuktas tu dharaṇīśaraṇo bhavet|
carācarāṇāṃ sarveṣāṃ bhūmiḥ sādhāraṇā smṛtā||7.20||
ekahastaṃ dvihastaṃ vā pañcāśac chatam eva vā|
sahasrāyutalakṣaṃ vā bhūmidānaṃ praśasyate||7.21||
ekahastāṃ ca yo bhūmiṃ dadyād dvijavarāya tu|
varṣakoṭiśataṃ divyaṃ svargaloke mahīyate||7.22||
evaṃ bahuṣu hasteṣu guṇāguṇi phalaṃ smṛtam|
śraddhādhikaṃ phalaṃ dānaṃ kathitaṃ te dvijottama||7.23||
jāmadagnyena rāmeṇa bhūmiṃ dattvā dvijāya vai|
āyur akṣayam āptaṃ tu ihaiva ca dvijottama||7.24||
hemaśṛṅgāṃ raupyakṣurāṃ cailaghaṇṭāṃ dvijottama|
viprāya vedaviduṣe dattvānantaphalaṃ smṛtam||7.25||
dānābhyāsarataḥ pravartanabhavāṃ śakyānurūpaṃ sadā
annaṃ vastrahiraṇyaraupyam udakaṃ gāvas tilān medinīm|
dadyāt pādukachattrapīṭhakalaśaṃ pātrādyam anyac ca vā
śraddhādānam abhinnarāgavadanaṃ kṛtvā mano nirmalam||7.26||
dānād eva yaśaḥ śriyaḥ sukhakarāḥ khyātim atulyāṃ labhed
dānād eva nigarhaṇaṃ ripugaṇe ānandadaṃ saukhyadam|
dānād ūrjayatā prasādam atulaṃ saubhāgya dānāl labhed
dānād eva anantabhoga niyataṃ svargaṃ ca tasmād bhavet||7.27||
dānād eva ca śakralokasakalaṃ dānāj janānandanaṃ
dānād eva mahīṃ samasta bubhuje samrāḍ mahīmaṇḍale|
dānād eva surūpayonisubhagaś candrānano vīkṣyate
dānād eva anekasambhavasukhaṃ prāpnoti niḥsaṃśayam||7.28||

||iti vṛṣasārasaṃgrahe dānapraśaṃsādhyāyaḥ saptamaḥ||





---- niyameṣu svādhyāyaḥ (5) ----

pañcasvādhyāyanaṃ kāryam ihāmutra sukhārthinā|
śaivaṃ sāṃkhyaṃ purāṇaṃ ca smārtaṃ bhāratasaṃhitām||8.1||
śaive tattvaṃ vicinteta śaivapāśupatadvaye|
atra vistarataḥ proktaṃ tattvasārasamuccayam||8.2||
saṃkhyātattvaṃ tu sāṃkhyeṣu boddhavyaṃ tattvacintakaiḥ|
pañcatattvavibhāgena kīrtitāni maharṣibhiḥ||8.3||
purāṇeṣu mahīkoṣo vistareṇa prakīrtitaḥ|
adhordhvamadhyatiryaṃ ca yatnataḥ sampraveśayet||8.4||
smārtaṃ varṇāśramācāraṃ dharmanyāyapravartanam|
śiṣṭācāro 'vikalpena grāhyas tatra aśaṅkitaḥ||8.5||
itihāsam adhīyānaḥ sarvajñaḥ sa naro bhavet|
dharmārthakāmamokṣeṣu saṃśayas tena chidyate||8.6||

---- niyameṣv{ }upasthanigrahaḥ (6) ----

śṛṇuṣvāvahito vipra pañcopasthavinigraham|
striyo vā garhitotsargaḥ svayaṃmuktiś ca kīrtyate|
svapnopaghātaṃ viprendra divāsvapnaṃ ca pañcamaḥ||8.7||
agamyā strī divā parve dharmapatny api vā bhavet|
viruddhastrīṃ na seveta varṇabhraṣṭādhikāsu ca||8.8||
ajameṣagavādīnāṃ vaḍavāmahiṣīṣu ca|
garhitotsargam ity etad yatnena parivarjayet||8.9||
ayonikaṣaṇā vāpi apānakaṣaṇāpi vā|
svayaṃmuktir iyaṃ jñeyā tasmāt tāṃ parivarjayet||8.10||
svapnaghātaṃ dvijaśreṣṭha aniṣṭaṃ paṇḍitaiḥ sadā|
svapne strīṣu ramante ca retaḥ prakṣarate tataḥ||8.11||
divāśayaṃ na kartavyaṃ nityaṃ dharmapareṇa tu| 
svargamārgārgalā hy etāḥ striyo nāma prakīrtitāḥ||8.12||

---- niyameṣu vratapañcakam (7) ----

mārjārakabakaśvānagomahīvratapañcakam|
svaviṣṭhamūtraṃ bhūmīṣu chādayed dvijasattama|
sūryasomānumodanti mārjāravratikeṣu ca||8.13||
bakavac cendriyagrāmaṃ suniyamya tapodhana|
sādhayec ca manastuṣṭiṃ mokṣasādhanatatparaḥ||8.14||
mūtraviṣṭhe na bhūmīṣu kurute dhunadaṃ sadā|
tuṣyate bhagavān śarvaḥ śvānavratacaro yadi||8.15||
mūtravarco na rudhyeta sadā govratiko naraḥ|
bhīmas tuṣṭikaraś caiva purāṇeṣu nigadyate||8.16||
kuddālair dārayanto 'pi kīlakoṭiśataiś citaḥ|
kṣamate pṛthivī devī evam eva mahīvrataḥ||8.17||
vratapañcakam ity etad yaś careta jitendriyaḥ|
sa cottamam idaṃ lokaṃ prāpnoti na ca saṃśayaḥ||8.18||

---- niyameṣv{ }upavāsaḥ (8) ----

śeṣānnam antarānnaṃ ca naktāyācitam eva ca|
upavāsaṃ ca pañcaitat kathayiṣyāmi tac chṛṇu||8.19||
vaiśvadevātithiśeṣaṃ pitṛśeṣaṃ ca yad bhavet|
bhṛtyaputrakalatrebhyaḥ śeṣāśī vighasāśanaḥ||8.20||
antarā prātarāśī ca sāyamāśī tathaiva ca|
sadopavāsī bhavati yo na bhuṅkte kadācana||8.21||
na divā bhojanaṃ kāryaṃ rātrau naiva ca bhojayet|
naktavele ca bhoktavyaṃ naktadharmaṃ samīhatā||8.22||
anārabhya ya āhāraṃ kuryān nityam ayācitam|
parair dattaṃ tu yo bhuṅkte tam ayācitam ucyate||8.23||
bhakṣyaṃ bhojyaṃ ca lehyaṃ ca coṣyaṃ peyaṃ ca pañcamam|
na kāṅkṣen nopayuñjīta upavāsaḥ sa ucyate||8.24||

---- niyameṣu maunavratam (9) ----

mithyāpiśunapāruṣyatīkṣṇavāg apralāpanam|
maunapañcakam ity etad dhārayen niyatavrataḥ||8.25||
asambhūtam adṛṣṭaṃ ca dharmāc cāpi bahiṣkṛtam|
anarthāpriyavākyaṃ yat tan mithyāvacanaṃ smṛtam||8.26||
paraśrīṃ nābhinandanti parasyaiśvaryam eva ca|
aniṣṭadarśanākāṅkṣī piśunaḥ samudāhṛtaḥ||8.27||
mṛtamātā pitā caiva hānisthānaṃ kathaṃ bhavet|
bhuṅkṣva kāmam amṛṣṭānāṃ pāruṣyaṃ samudāhṛtam||8.28||
hṛdi na sphuṭase mūḍha śiro vā na vidāryase|
evamādīny anekāni tīkṣṇavādī sa ucyate||8.29||
dyūtabhojanayuddhaṃ ca madyastrīkatham eva ca|
asatpralāpaḥ pañcaitat kīrtitaṃ me dvijottama||8.30||
maunam eva sadā kāryaṃ vākyasaubhāgyam icchatā|
apāruṣyam asambhinnaṃ vākyaṃ satyam udīrayet||8.31||
yas tu maunasya no kartā dūṣitaḥ sa kulādhamaḥ|
janme janme ca durgandho mūkaś caivopajāyate||8.32||
tasmān maunavrataṃ sadaiva sudṛḍhaṃ kurvīta yo niścitaṃ
vācā tasya alaṅghyatā ca bhavati sarvāṃ sabhāṃ nandati|
vaktrāc cotpalagandham asya satataṃ vāyanti gandhotkaṭāḥ
śāstrānekasahasraśo giri naraḥ proccāryate nirmalam||8.33||

---- niyameṣu snānam (10) ----

snānaṃ pañcavidhaṃ caiva pravakṣyāmi yathātatham|
āgneyaṃ vāruṇaṃ brāhmyaṃ vāyavyaṃ divyam eva ca||8.34||
āgneyaṃ bhasmanā snānaṃ toyāc chataguṇaṃ phalam|
bhasmapūtaṃ pavitraṃ ca bhasma pāpapraṇāśanam||8.35||
tasmād bhasma prayuñjīta dehināṃ tu malāpaham|
sarvaśāntikaraṃ bhasma bhasma rakṣakam uttamam||8.36||
bhasmanā tryāyuṣaṃ kṛtvā brahmacaryavrate sthitam|
bhasmanā ṛṣayaḥ sarve pavitrīkṛtam ātmanaḥ||8.37||
bhasmanā vibudhā muktā vīrabhadrabhayārditāḥ|
bhasmānuśaṃsaṃ dṛṣṭvaiva brahmanānumatiḥ kṛtā||8.38||
caturāśramato 'dhikyaṃ vrataṃ pāśupataṃ kṛtam|
tasmāt pāśupataṃ śreṣṭhaṃ bhasmadhāraṇahetutaḥ||8.39||
vāruṇaṃ salilaṃ snānaṃ kartavyaṃ vividhaṃ naraiḥ|
nadītoyataḍāgeṣu prasraveṣu hradeṣu ca||8.40||
brahmasnānaṃ ca viprendra āpohiṣṭhaṃ vidur budhāḥ|
trisaṃdhyam eva kartavyaṃ brahmasnānaṃ tad ucyate||8.41||
goṣu saṃcāramārgeṣu yatra godhūlisambhavaḥ|
tatra gatvāvasīdeta snānam uktaṃ manīṣibhiḥ||8.42||
varṣatoyāmbudhārābhiḥ plāvayitvā svakāṃ tanum|
snānaṃ divyaṃ vadaty eva jagadādimaheśvaraḥ||8.43||
iti niyamavibhāgaḥ pañcabhedena vipra
nigadita tava pṛṣṭaḥ sarvalokānukampya|
sakalamalapahārī dharmapañcāśad etan
na bhavati punajanma kalpakoṭyāyute 'pi||8.44||

||iti vṛṣasārasaṃgrahe niyamapraśaṃsā nāmādhyāyo 'ṣṭamaḥ||





---- traiguṇyam ----

[anarthayajña uvāca| ]
trikālaguṇabhedena bhinnaṃ sarvacarācaram|
tasmāt triguṇabandhena veṣṭitaṃ nikhilaṃ jagat||9.1||
vigatarāga uvāca|
traikālyam iti kiṃ jñeyaṃ traidhātukaśarīriṇaḥ|
kiṃcid vistaram eveha kathayasva tapodhana||9.2||
anarthayajña uvāca|
traikālyaṃ triguṇaṃ jñeyaṃ vyāpī prakṛtisambhavaḥ|
anyonyam upajīvanti anyonyam anuvartinaḥ||9.3||
sattvaṃ rajas tamaś caiva rajaḥ sattvaṃ tamas tathā|
tamaḥ sattvaṃ rajaś caiva anyonyamithunāḥ smṛtāḥ||9.4||
sāttviko bhagavān viṣṇū rājasaḥ kamalodbhavaḥ|
tāmaso bhagavān īśaḥ sakalaṃvikaleśvaraḥ||9.5||
sattvaṃ kundenduvarṇābhaṃ padmarāganibhaṃ rajaḥ|
tamaś cāñjanaśailābhaṃ kīrtitāni manīṣibhiḥ||9.6||
sattvaṃ jalaṃ rajo 'ṅgāraṃ tamo dhūmasamākulam|
etadguṇamayair baddhāḥ pacyante sarvadehinaḥ||9.7||
vigatarāga uvāca|
kena kena prakāreṇa guṇapāśena badhyate|
cihnam eṣāṃ pṛthaktvena kathayasva tapodhana||9.8||
anarthayajña uvāca|
anekākārabhāvena badhyante guṇabandhanaiḥ|
mohitā nābhijānanti jānanti śivayoginaḥ||9.9||
ūrdhvaṃgo nityasattvastho madhyago rajasāvṛtaḥ|
adhogatis tamo'vasthā bhavanti puruṣādhamāḥ||9.10||
svarge 'pi hi trayo vaite bhāvanīyās tapodhana|
mānuṣeṣu ca tiryeṣu guṇabhedās trayas trayaḥ||9.11||
brahmā viṣṇuś ca rudraś ca dharma indraḥ prajāpatiḥ|
somo 'gnir varuṇaḥ sūryo daśa sattvottamāḥ smṛtāḥ||9.12||
rudrādityā vasusādhyā viśveśamaruto dhruvaḥ|
ṛṣayaḥ pitaraś caiva daśaite sattvamadhyamāḥ||9.13||
tārā grahāḥ surā yakṣā gandharvāḥ kiṃnaroragāḥ|
rakṣobhūtapiśācāś ca daśaite sāttvikādhamāḥ||9.14||
ṛtvik purohitācāryayajvāno 'tithi vijñanī|
rājā mantrī vratī vedī daśaite rājasottamāḥ||9.15||
sūto 'mbaṣṭhavaṇiś cograḥ śilpikārukamāgadhāḥ|
veṇavaidehakāmātyā daśaite rajamadhyamāḥ||9.16||
carmakṛt kumbhakṛt kolī lohakṛt trapunīlikāḥ|
naṭamuṣṭikacaṇḍālā daśaite rajasādhamāḥ||9.17||
gogajagavayā aśvamṛgacāmarakiṃnarāḥ|
siṃhavyāghravarāhāś ca daśaite tāmasottamāḥ||9.18||
ajameṣamahiṣyāś ca mūṣikānakulādayaḥ|
uṣṭraraṅkuśaśagaṇḍā daśaite tamamadhyamāḥ||9.19||
ṛkṣagodhāmṛgaśṛṅgibakavānaragardabhāḥ|
sūkaraśvānagomāyur daśaite tāmasādhamāḥ||9.20||
krauñcahaṃsaśukaśyenabhāsabāruṇḍasārasāḥ|
cakrāhvaśukamāyūrā daśaite tamasāttvikāḥ||9.21||
balākāḥ kukkuṭāḥ kākāś cillalāvakatittirāḥ|
gṛdhrakaṅkabakaśyena daśaite tamarājasāḥ||9.22||
kokilolūkakañjalyakapotāḥ pañca eva ca|
śārikāś ca kuliṅgāś ca daśaite tamasādhamāḥ||9.23||
makaragohanakrāś ca ṛkṣāś ca tamasāttvikāḥ|
kacchapaśiśukumbhīramaṇḍūkās tamarājasāḥ|
śaṅkhaśuktikaśambūkāḥ kavayyas tamatāmasāḥ||9.24||
candanāgarupadmaṃ ca plakṣodumbarapippalāḥ|
vaṭadāruśamībilvā daśaite tamasāttvikāḥ||9.25||
jāmbīralakucāmrātadāḍimākolavetasāḥ|
nimbanīpo <crux>dhravāvaś ca</crux> daśaite tamarājasāḥ||9.26||
vṛkṣavallīlatāveṇutvaksāratṛṇabhūruhāḥ|
mīrajāś ca śilāśasyā daśaite tamasāttvikāḥ||9.27||
bhramarāli pataṅgāś ca krimikīṭajalaukasaḥ|
yūkoddaṃśamaśānāṃ ca viṣṭhājās tamasāttvikāḥ||9.28||
dayā satyaṃ damaḥ śaucaṃ jñānaṃ maunaṃ tapaḥ kṣamā|
śīlaṃ ca nābhimānaṃ ca sāttvikāś cottamā janāḥ||9.29||
kāmatṛṣṇāratidyūtamāno yuddhaṃ madaḥ spṛhā|
nirghṛṇāḥ kalikartāro rājaseṣūttamā janāḥ||9.30||
hiṃsāsūyāghṛṇāmūḍhanidrātandrībhayālasāḥ|
krodho matsaramāyī ca tāmaseṣūttamā janāḥ||9.31||
laghuprītiprakāśī ca dhyānayoge sadotsukaḥ|
prajñābuddhivirāgī ca sāttvikaṃ guṇalakṣaṇam||9.32||
bālako nipuṇo rāgī māno darpaś ca lobhakaḥ|
spṛhā īrṣā pralāpī ca rājasaṃ guṇalakṣaṇam||9.33||
udvega ālaso mohaḥ krūras taskaranirdayaḥ|
krodhaḥ piśuna nidrā ca tāmasaṃ guṇalakṣaṇam||9.34||
vigatarāga uvāca|
kena cihnena vijñeya āhāraḥ sarvadehinām|
traiguṇyasya pṛthaktvena kathayasva tapodhana||9.35||
anarthayajña uvāca|
āyuḥ kīrtiḥ sukhaṃ prītir balārogyavivardhanam|
hṛdyasvādurasaṃ snigdha āhāraḥ sāttvikapriyaḥ||9.36||
atyuṣṇam āmlalavaṇaṃ rūkṣaṃ tīkṣṇaṃ vidāhi ca|
rājasaśreṣṭha|āhāro duḥkhaśokāmayapradaḥ||9.37||
abhakṣyāmedhyapūtī ca pūti paryuṣitaṃ ca yat|
āmayārasavisvāda āhāras tāmasapriyaḥ||9.38||
vigatarāga uvāca|
guṇātītaṃ kathaṃ jñeyaṃ saṃsāraparapāragam|
guṇapāśanibaddhānāṃ mokṣaṃ kathaya tattvataḥ||9.39||
anarthayajña uvāca|
ātmavat sarvabhūtāni samyak paśyeta bho dvija|
guṇātītaḥ sa vijñeyaḥ saṃsāraparapāragaḥ||9.40||
īrṣādveṣasamo yas tu sukhaduḥkhasamāś ca ye|
stutinindāsamā ye ca guṇātītaḥ sa ucyate||9.41||
tulyapriyāpriyo yaś ca arimitrasamas tathā|
mānāpamānayos tulyo guṇātītaḥ sa ucyate|| 9.42||
eṣa te kathito vipra guṇasadbhāvanirṇayaḥ|
guṇayuktas tu saṃsārī guṇātītaḥ parāṅgatiḥ||9.43||

||iti vṛṣasārasaṃgrahe traiguṇyaviśeṣaṇīyo nāmādhyāyo navamaḥ||





---- kāyatīrthopavarṇanam ----

vigatarāga uvāca|
katamaṃ sarvatīrthānāṃ śreṣṭham āhur manīṣinaḥ|
kathayasva muniśreṣṭha yady asti bhuvi kāmadam||10.1||
anarthayajña uvāca|
atiguhyam idaṃ praśnaṃ pṛṣṭaḥ snehād dvijottama|
bravīmi vaḥ purāvṛttaṃ nandinā kathito 'smy aham||10.2||
nandikeśvara uvāca|
kailāsaśikhare ramye siddhacāraṇasevite|
tatrāsīnaṃ śivaṃ sākṣād devī vacanam abravīt||10.3||
devy uvāca|
bhagavan devadeveśa sarvabhūtajagatpate|
praṣṭum icchāmy ahaṃ tv ekaṃ dharmaguhyaṃ sanātanam||10.4||
atitīrthaṃ paraṃ guhyaṃ saṃsārād yena mucyate|
manuṣyāṇāṃ hitārthāya brūhi tattvaṃ maheśvara||10.5||
maheśvara uvāca|
ko māṃ pṛcchati taṃ praśnaṃ muktvā tvām eva sundari|
śṛṇu vakṣyāmi taṃ praśnaṃ devair api sudurlabham||10.6||
kurukṣetraṃ prayāgaṃ ca vārāṇasīm ataḥ param|
gaṅgāgniṃ somatīrthaṃ ca sūryapuṣkaramānasam||10.7||
naimiṣaṃ bindusāraṃ ca setubandhaṃ suradraham|
ghaṇṭikeśvaravāgīśaṃ jñātvā niścayapāpahā||10.8||
umovāca|
evamādi mahādeva pūrvavat kathitāsmy aham|
svargabhogapradaṃ tīrtham eteṣāṃ suranāyaka||10.9||
kathaṃ mucyeta saṃsārāj jñānamātreṇa īśvara|
kautūhalaṃ mahaj jātaṃ chindhi saṃśayakārakam||10.10||
rudra uvāca|
kiṃ na jānāmi tat tīrthaṃ sulabhaṃ durlabhaṃ ca yat|
sulabhaṃ gurusevīnāṃ durlabhaṃ tad vivarjayet||10.11||
kuruḥ puruṣa vijñeyaḥ śarīraṃ kṣetra ucyate|
śarīrasthaṃ kurukṣetraṃ sarvatīrthaphalapradam||10.12||
sarvayajñaphalāvāptiḥ sarvadānaphalāni ca|
sarvavratatapaś cīrṇaṃ tatphalaṃ sakalaṃ bhavet||10.13||
evam eva phalaṃ teṣāṃ tīrthapañcadaśeṣu ca|
anaghānaṃ mahāpuṇyaṃ mahātīrthaṃ mahāsukham||10.14||
devy uvāca|
atīva romaharṣo me jāto 'sti tridaśeśvara|
sulabhaṃ sukaraṃ sūkṣmaṃ śrutvā tuṣṭiś ca me gatā||10.15||
caturdaśa paro bhūyaḥ kathayasva manoharam|
prayāgādi pṛthaktvena tattvatas tu sureśvara||10.16||
rudra uvāca|
suṣumnā bhagavatī gaṅgā iḍā ca yamunā nadī|
etāḥ srotovahā nadyaḥ prayāgaḥ sa vidhīyate||10.17||
dakṣiṇā vāruṇī nāsā vāmanāsā asi smṛtā|
vāruṇā|asimadhyena tena vārāṇasī smṛtā||10.18||
ākāśagaṅgā vikhyātā tasyāḥ sravati cāmṛtam|
ahorātram avicchinnaṃ gaṅgā sā tena ucyate||10.19||
somatīrtham iḍā nāḍī kiṅkiṇīravacihnitā|
taṃ tu śrutvā na saṃdehaḥ sarvapāpakṣayo bhavet||10.20||
sūryatīrthaṃ suṣumnā ca nīravāravasaṃyutā|
śrutimātrād vimucyeta pāparāśir mahān api||10.21||
agnitīrthārjunā nāḍī brahmaghoṣamanoramā|
tat tad akṣaram ākarṇya amṛtatvāya kalpate||10.22||
puṣkaraṃ hṛdi madhyastham aṣṭapattraṃ sakarṇikam|
cintayet sūkṣma tanmadhye janmamṛtyuvināśanam||10.23||
mānasasaramadhyasthaṃ sa haṃsaḥ kamalopari|
salīlo līlayācārī parataḥ parapāragaḥ||10.24||
naimiṣaṃ śṛṇu deveśi nimiṣā pratyayo bhavet|
samyag chāyāṃ nirīkṣeta ātmāno vā parasya vā||10.25||
āyatam aṅgulīmātraṃ nimiṣākṣiḥ sa paśyati|
dṛṣṭvā pratyayam evaṃ hi naimiṣajñaḥ sa ucyate||10.26||
tīrthaṃ bindusaraṃ nāma śṛṇu vakṣyāmi sundari|
dehamadhye hṛdi jñeyaṃ hṛdimadhye tu paṅkajam||10.27||
karṇikā padmamadhye tu binduḥ karṇikamadhyataḥ|
bindumadhye sthito nādaḥ sa nādaḥ kena bhidyate||10.28||
ukāraṃ ca makāraṃ ca bhittvā nādo vinirgataḥ|
taṃ viditvā viśālākṣi so 'mṛtatvaṃ labheta ca||10.29||
vakṣye te setubandhaṃ duritamalaharaṃ nādatoyapravāhaṃ
jihvākaṇṭhorakūlā svaragaṇapulināvartaghoṣā taraṅgā|
kumbhīrāghoṣamīnā daśagaṇamakarā bhīmanakrā visargā
sānusvāre gabhīre madasukharasanaṃ setubandhaṃ vrajasva||10.30||
saptadvīpāntamadhye śṛṇu śaśivadane sarvaduḥkhāntalābham
īśānenābhijuṣṭaṃ hṛdi hrada vimalaṃ nādaśītāmbupūrṇam|
tatraikaṃ jātapadmaṃ prakṛtidalayutaṃ keśaraṃ śaktibhinnaṃ
pañcavyomapraśastaṃ gatiparamapadaṃ prāptukāmena sevyam||10.31||
<crux>nāḍyaikāsaṅgatāni</crux> nipatitam amṛtaṃ ghaṇṭikāpārakeṇa
tṛpyante tena nityaṃ hṛdi kamalapuṭaṃ sthāṇubhūtāntarātmā|
yaṃ paśyantīśabhaktāḥ kalikaluṣaharaṃ vyāpinaṃ niṣprapañcaṃ
deveśaṃ ghaṇṭikeśāmarabhavam abhavaṃ tīrtham ākāśabindum||10.32||
mīmāṃsāratnakūlā kramapadapulinā śaivaśāstrārthatoyā
mīnaughā pañcarātraṃ śrutikuṭilagatiḥ smārtavegā taraṅgā|
yogāvartātiśobhā upaniṣadivahā bhāratāvartaphenā
pañcāśadvyomarūpī rasabhavananadī tīrtha vāgīśvarīyam||10.33||
yas taṃ vetti sa vetti vedanikhilaṃ saṃsāraduḥkhacchidaṃ
janmavyādhiviyogatāpamaraṇaṃ kleśārṇavaṃ duḥsaham|
garbhāvāsam atīva sahyaviṣayaṃ dustīryaduḥkhālayaṃ
prāptaṃ tena na saṃśayaḥ śivapadaṃ duṣprāpya devair api||10.34||

||iti vṛṣasārasaṃgrahe kāyatīrthopavarṇano nāmādhyāyo daśamaḥ||





---- caturāśramadharmavidhānaḥ ----

devy uvāca|
sarvayajñaḥ paraśreṣṭha asti anyaḥ surottama| 
alpakleśa{|}m{|}anāyāsa arthaprāyaṃ vineśvara||11.1||
sarvayajñaphalāvāpti daivataiś cāpi pūjitam|
kathayasva suraśreṣṭha mānuṣāṇāṃ hitāya vai||11.2||
maheśvara uvāca|
na tulyaṃ tava paśyāmi dayā bhūteṣu bhāmini|
kim anyat kathayiṣyāmi dayā yatra na vidyate||11.3||
sadāśivamukhāt pūrvaṃ śrutaṃ me varasundari|
śṛṇu devi pravakṣyāmi dharmasāram anuttamam||11.4||

---- gṛhasthaḥ(?) ----

vinārthena tu yo yajñaḥ sa yajñaḥ sārvakāmikaḥ|
akṣayaś cāvyayaś caiva sarvapātakanāśanaḥ||11.5||
bahuvighnakaro hy artho bahvāyāsakaras tathā|
brahmahatyā ivendrasya pravibhāgaphalā smṛtā||11.6||
pañcaśodhyena śodhyeta arthayajño varānane|
śodhite tu phalaṃ śuddham aśuddhe niṣphalaṃ bhavet||11.7||
devy uvāca|
pañcaśodhye suraśreṣṭha saṃśayo 'tra bhaven mama|
kathayasva vibhāgena śrotum icchāmi tattvataḥ||11.8||
rudra uvāca|
manaḥśuddhis tu prathamaṃ dravyaśuddhir ataḥ param|
mantraśuddhis tṛtīyā tu karmaśuddhir ataḥ param|
pañcamī sattvaśuddhis tu kratuśuddhiś ca pañcadhā||11.9||
manaḥśuddhir nāma aviparītabhāvanayā| 
dravyaśuddhir nāma ananyāyopārjitadravyena|| 11.10||
mantraśuddhir nāma svaravyañjanayuktatayā| 
kriyāśuddhir nāma yathākramāviparītatayā| 
sattvaśuddhir nāma rajastama|apradhānatayā|| 11.11||
vidhim evaṃ yadā śudhyed yadi yajñaṃ karoti hi|
tasya yajñaphalāvāptir janmamṛtyuś ca no bhavet||11.12||
vinārthena tu yo yajñaṃ karoti varasundari|
na tasya tatphalāvāptiḥ sarvayajñeṣv aśeṣataḥ||11.13||
yajñavāṭa kurukṣetraṃ sattvāvāsakṛtālayaḥ|
pratyāhāra mahāvedi kuśaprastara saṃyamaḥ||11.14||
vidhi niyamavistāro dhyānavahniḥ pradīpitaḥ|
yogendhanasamijjvālatapodhūmasamākulaḥ||11.15||
pātranyāsa śivajñānaṃ sthālīpāka śivātmakaḥ|
ājyāhutim avicchinnaṃ lambakasruvapātitaḥ||11.16||
dhāraṇādhvaryuvat kṛtvā prāṇāyāmaś ca ṛtvijaḥ|
tarkayuktaḥ savistāraḥ samādhir vayatāpanaḥ||11.17||
brahmavidyāmayo yūpaḥ paśubandho manonmanaḥ|
śraddhā patnī viśālākṣi saṃkalpa pada śāśvatam||11.18||
pañcendriyajayotpannaḥ puroḍāśo 'mṛtāśanaḥ|
brahmanādo mahāmantraḥ prāyaścittānilo jayaḥ||11.19||
somapāna parijñānam upākarma caturyamaḥ|
itihāsa jalasnānaṃ purāṇakṛta{|}m{|}ambaraḥ||11.20||
iḍāsuṣumnāsaṃvedye snānam ācamanaṃ sakṛt|
saṃtoṣātithim ādṛtya dayābhūtadvijārcitaḥ||11.21||
brahmakūrca guṇātīta havirgandha nirañjanaḥ|
brahmasūtraṃ trayas tattvaṃ bodhanā muṇḍitaṃ śiraḥ||11.22||
nivṛttyādi caturvedaś catuḥprakaraṇāsanaḥ|
dakṣiṇām abhayaṃ bhūte dattvā yajñaṃ yajet sadā||11.23||
vinārthaṃ yajñasamprāptiḥ kathitā te varānane|
āsahasrasya yajñānāṃ phalaṃ prāpnoti nityaśaḥ||11.24||
āśramaḥ prathamas tubhyaṃ kathito 'sti varānane|
sadāśivena saddharmaṃ daivatair api pūjitam||11.25||

---- brahmacārī ----

brahmacaryaṃ nibodhedaṃ śṛṇuṣvāvahitā śubhe|
dvitīyam āśramaṃ devi sarvapāpavināśanam||11.26||
vrataṃ brahmaparaṃ dhyānaṃ sāvitrī prakṛti{|}r{|}layam|
brahmasūtrākṣaraṃ sūkṣmaṃ triguṇālaya mekhalam||11.27||
dama daṇḍa dayā pātraṃ bhikṣā saṃsāramocanam|
tryāyuṣaṃ dvyakṣarātītaṃ jñānabhasma|alaṅkṛtam||11.28||
snānavrataṃ sadāsatyaṃ śīlaśaucasamanvitam|
agnihotra trayas tattvaṃ japa brahmabilasvaraḥ||11.29||
dvitīya āśramo devi yathāha bhagavān śivaḥ|
mamāpi kathitaṃ tubhyaṃ janmamṛtyuvināśanam||11.30||

---- vānaprasthaḥ ----

vānaprasthavidhiṃ vakṣye śṛṇuṣvāyatalocane|
yathāśrutaṃ yathātathyam ṛṣidaivatapūjitam||11.31||
vairāgyavanam āśritya niyamāśramam āharet|
śīlaśailadṛḍhadvāre prākāre vijitendriyaḥ||11.32||
adhibhūtaḥ smṛto mātā adhyātmaś ca pitā tathā|
adhidaivikam ācāryo vyavasāyāś ca bhrātaraḥ||11.33||
śrutiḥ smṛtiḥ smṛtā bhāryā prajñā putraḥ kṣamānujaḥ|
maitrī bandhur jaṭā cāpaṃ karuṇā supavitrakam|
muditā mauna catvāraḥ sarvakāryam upekṣakā||11.34||
yamavalkalasaṃvītas tapaḥkṛṣṇājinādharaḥ|
uttarāsaṅgam āsīno yogapaṭṭadṛḍhavrataḥ||11.35||
vedaghoṣeṇa ghoṣeṇa prāṇāyāmo 'gnihāvanam|
jitaprāṇa mṛgākūlo dhṛti yajñaḥ kriyā japaḥ||11.36||
arthasaṃgraha śāstreṣu sakhā damadayādayaḥ|
śivayajñaṃ prayuñjīta sādhanāṣṭakapūjanam||11.37||
pañcabrahmajalaiḥ pūtaḥ satyatīrthaśivahrade|
snānam ācamanaṃ kṛtvā saṃdhyātrayam upāsayet||11.38||
akṣamālā purāṇārthaṃ japa śāntaṃ divāniśam|
jñānasalilasampūrṇa{|}m{|}itihāsakamaṇḍaluḥ||11.39||
pañcakarmakriyotkrānti japa pañcavidhaḥ sukham|
sādhanaṃ śivasaṃkalpo yogasiddhiphalapradaḥ||11.40||
saṃtoṣaphalam āhāraḥ kāmakrodhaparājitaḥ|
āśāpāśajayābhyāso dhyānayogaratipriyaḥ|
atithibhyo 'bhayaṃ dattvā vānaprasthaś cared vratam||11.41||
vānaprastham ayaṃ dharmaṃ gadita yat pūrvam avadhāritaṃ
saṃsāroddharaṇam anityaharaṇam ajñānanirmūlanam|
prajñāvṛddhikaram amoghakaraṇaṃ kleśārṇavottāraṇaṃ
janmavyādhiharam akarmadahanaṃ sevet sa dharmottamam||11.42||

---- parivrājakaḥ ----

parivrājakadharmo 'yaṃ kīrtayiṣyāmi tac chṛṇu|
sukhaduḥkhaṃ samaṃ kṛtvā lobhamohavivarjitaḥ||11.43||
varjayen madhu māṃsāni paradārāṃś ca varjayet|
varjayec ciravāsaṃ ca paravāsaṃ ca varjayet||11.44||
varjayet sṛṣṭabhojyāni bhikṣām ekāṃ ca varjayet|
varjayet saṃgrahaṃ nityam abhimānaṃ ca varjayet||11.45||
susūkṣmaṃ manasā dhyātvā dṛśau pādaṃ vinikṣipet|
na kupyeta anālābhe lābhe vāpi na harṣayet||11.46||
arthatṛṣṇāsv anudvigno roṣe vāpi sudāruṇe|
stutinindā samaṃ kṛtvā priyaṃ vāpriyam eva vā||11.47||
niyamās tu parīdhānaṃ saṃyamāvṛtamekhalaḥ|
nirālambaṃ manaḥ kṛtvā buddhiṃ kṛtvā nirañjanām||11.48||
ātmānaṃ pṛthivīṃ kṛtvā khaṃ ca kṛtvā manonmanam|
tridaṇḍaṃ triguṇaṃ kṛtvā pātraṃ kṛtvākṣaro 'vyayaḥ||11.49||
nyased dharmam adharmaṃ ca īrṣyādveṣaṃ parityajet|
nirdvandvo nityasatyastho nirmamo nirahaṃkṛtaḥ||11.50||
divasasyāṣṭame bhāge bhikṣāṃ saptagṛhaṃ caret|
na cāsīta na tiṣṭheta na ca dehīti vā vadet||11.51||
yathālābhena varteta aṣṭau piṇḍān dine dine|
vastrabhojanaśayyāsu na prasajyeta vistaram||11.52||
nābhinandeta maraṇaṃ nābhinandeta jīvitam|
indriyāṇi vaśaṃkṛtvā kāmaṃ hatvā yatavrataḥ||11.53||
atītaṃ ca bhaviṣyaṃ ca na bhikṣuś cintayet sadā|
krodhamānamadadarpān parivrāḍ varjayet sadā||11.54||
virāgaṃ tu dhanuḥ kṛtvā prāṇāyāmaguṇair yutam|
dhāraṇāśaratīkṣṇena mṛgaṃ hatvā manendriyam||11.55||
maitrīkhaḍgasutīkṣṇena saṃsārāriṃ nikṛntayet|
karuṇāvartacakreṇa krodhamattagajaṃ jayet|
muditāvarmabaddhāṅgas tūṇaṃ pūrṇam upekṣayā||11.56||
anakṣaraṃ paraṃ brahma cintayet satataṃ dvija|
brahmaṇo hṛdayaṃ viṣṇur viṣṇoś ca hṛdayaṃ śivaḥ|
śivasya hṛdayaṃ saṃdhyā tasmāt saṃdhyām upāsayet||11.57||
saṃsārārṇavatāraṇaṃ śubhagatiḥ sa brahma saṃdhyākṣaraṃ
dhyāyen nityam atandrito hy anupamaṃ vyaktātmavedyaṃ śivam|
rūpair varṇaguṇādibhiś ca vihitaṃ durlakṣyalakṣyottamaṃ
yatnoddhṛtya samāśrayet suraguruṃ sarvārtihartā haram||11.58||

||iti vṛṣasārasaṃgrahe caturāśramadharmavidhāno nāmādhyāya ekādaśamaḥ||





---- ātithyadharmaḥ ---- 

devy uvāca|
ahiṃsā paramo dharmaḥ satataṃ parikīrtyate|
ātithyakānāṃ dharmaṃ ca kathayasva yad uttamam||12.1||
maheśvara uvāca|
ahiṃsātithyakānāṃ ca śṛṇu dharmaṃ yad uttamam|
trailokyam akhilaṃ devi ratnapūrṇaṃ sulocane||12.2||
caturvedavide dānaṃ na tattulyam ahiṃsakaḥ|
śṛṇu dharmam atithyānāṃ kīrtayiṣyāmi sundari||12.3||

---- vipulopākhyānam ----

āsīd vṛttaṃ purākhyānaṃ nagare kusumāhvaye|
kapilasya suto vidvān vipulo nāma viśrutaḥ||12.4||
dharmanityo jitakrodhaḥ satyavādī jitendriyaḥ|
brahmaṇyaś ca kṛtajñaś ca madbhaktaḥ kṛtaniścayaḥ||12.5||
dhanāḍhyo 'tithipūjyaś ca dātā dānto dayālukaḥ|
nyāyārjitadhano nityam anyāyaparivarjitaḥ||12.6||
bhāryā ca rūpiṇī tasya candrabimbaśubhānanā|
pīnottuṅgastanī kāntā sakalānandakāriṇī|
pativratā patiratā patiśuśrūṣaṇe ratā||12.7||
atha kenāpi kālena sūryarāga{|}m{|}abhūt tataḥ|
grastabhāgatrayas tv āsīt kṛṣṇamādhavamāsike||12.8||
snātukāmāvatīryante sarve pauranṛpādayaḥ|
devāś ca pitaraś caiva tarpyante vidhivat tathā||12.9||
kecij juhvati tatrāgniṃ kecid viprāṃś ca tarpayet|
kecid dānopatiṣṭhanti kecit stuvanti devatām||12.10||
dhyānayogaratāḥ kecit kecit pañcatape ratāḥ|
evaṃ pravartamāneṣu rājanādiṣu sarvaśaḥ||12.11||
vipulo 'pi hi tatraiva gaṅgāgaṇḍakisaṃgame|
bhāryayā saha tatraiva snātvā kṣomavibhūṣaṇaḥ||12.12||
devatāguruviprāṇām anyeṣāṃ tarpaṇe rataḥ|
tatrāvasarasamprāpto brāhmaṇo 'tithir āgataḥ||12.13||
bhāryā tasyātirūpeṇa mohitā brahmaṇas tadā|
brāhmaṇo 'pi tathaiveha rūpeṇāpratimo bhavet||12.14||
anyonyadṛṣṭisaṃsaktau jātau tau tu parasparam|
vipulenāñjaliṃ kṛtvā brāhmaṇa saṃśitavrata||12.15||
ājñāpaya dvijaśreṣṭha adya me 'nugrahaṃ kuru|
bhāryābhṛtyapaśugrāma ratnāni vividhāni ca||12.16||
vipulenaivam uktas tu gṛhīto brāhmaṇo 'bravīt|
yadi satyaṃ pradātāsi suprasannaṃ manas tava||12.17||
vipula uvāca|
suprasannaṃ mano me 'dya suprasannaṃ tapaḥphalam|
śīghram ājñāpaya vipra yac cābhilaṣitaṃ tava|
adeyaṃ nāsti viprasya svaśiraḥprabhṛti dvija||12.18||
brāhmaṇa uvāca|
yady evaṃ vadase bhadra bhāryāṃ me dehi rūpiṇīm|
svasti bhavatu bhadraṃ vaḥ kalyāṇaṃ bhava śāśvatam||12.19||
vipula uvāca|
pratīccha bhāryāṃ suśroṇīṃ rūpayauvanaśālinīm|
akutsitāṃ viśālākṣīṃ pūrṇacandranibhānanām||12.20||
bhāryovāca|
parityājyā kathaṃ nātha apāpāṃ tyajase katham|
atīva hi priyāṃ bhāryāṃ nirdoṣāṃ ca kathaṃ tyajeḥ||12.21||
sakhā bhāryā manuṣyāṇām iha loke paratra ca|
dānaṃ vā sumahad dattvā yajño vā subahuḥ kṛtaḥ||12.22||
aputro nāpnuyāt svargaṃ tapobhir vā suduṣkaraiḥ|
śruto me pitṛbhiḥ prokto brāhmaṇaiś ca mamāntike||12.23||
aputro nāpnuyāt svargaṃ śrutaṃ me bahuśaḥ purā|
mandapālo dvijaśreṣṭho gataḥ svargaṃ tapobalāt||12.24||
dānāni ca bahūn dattvā yajñāṃś ca vividhāṃs tathā|
vedāṃś ca japayajñāṃś ca kṛtvā sa dvijasattamaḥ||12.25||
prāptadvāro 'pi yasyāpi devadūtair nivāritaḥ|
aputro nāpnuyāt svargaṃ yadi yajñaśatair api||12.26||
ity uktas tu cyutaḥ svargān mandapālo mahān ṛṣiḥ|
putrān utpādayām āsa śāraṅgāṃś caturo dvijaḥ||12.27||
tena puṇyaprabhāveṇa svargaṃ prāpto hy avāritaḥ|
kulatrāṇāt kalatrāsmi bharaṇād bhārya eva ca||12.28||
dārasaṃgraha putrārthe kriyate śāstradarśanāt|
yāni santi gṛhe dravyaṃ grāmaghoṣagṛhāṇi ca||12.29||
dātum arhasi viprāya na māṃ dātum ihārhasi|
bhāryāyā vacanaṃ śrutvā vipulaḥ punar abravīt||12.30||
sādhu bhāmini jānāmi sādhu sādhu pativrate|
jito 'smy anena vākyena anenāsmi hi toṣitaḥ||12.31||
adya grahaṇakāle ca dvija āgatya yācate|
dadāmīti pratijñāya adattvā narakaṃ vraje||12.32||
narakaṃ yadi gacchāmi kulena saha sundari|
kalpakoṭisahasre 'pi narakastho yaśasvini|
muktim eva na paśyāmi janmakoṭiśatair api||12.33||
adānāc cāśubhaṃ devi paśyāmi varavarṇini|
dānena tu śubhaṃ paśye svargaloke yad akṣayam||12.34||
noktaṃ mayānṛtaṃ pūrvaṃ nityaṃ satyavrate sthitaḥ|
satyadharmam atikramya nānyadharmaṃ samācare||12.35||
bhāryā dharmasakhety evaṃ tvayā pūrvam udāhṛtam|
yadi dharmasakhāyāsi so 'dya kāla ihāgataḥ||12.36||
dvijarūpadharo dharmaḥ svayam eva ihāgataḥ|
jijñāsārtham ahaṃ bhadre na vighnaṃ kartum arhasi||12.37||
mātāvyaktaḥ pitā brahmā buddhir bhāryā damaḥ sakhā|
putro dharmaḥ kriyācārya ity ete mama bāndhavāḥ||12.38||
kālaśreṣṭho grahaḥ sūryo gaṅgā śreṣṭhā nadīṣu ca|
candrakṣaye dinaṃ śreṣṭhaṃ naraśreṣṭho dvijottamaḥ||12.39||
śuśrūṣaṇārthaṃ viprasya mayā dattāsi sundari|
sarvasvaṃ brāhmaṇe dattvā vanam evāśrayāmy aham||12.40||
śaṅkara uvāca|
tūṣṇīmbhūtā tato bhāryā aśrupūrṇākulekṣaṇā|
kare gṛhya viśālākṣī brāhmaṇāya niveditā||12.41||
yāni santi gṛhe dravyaṃ hiraṇyaṃ paśavas tathā|
dadāmi te dvijaśreṣṭha grāmaghoṣagṛhādikam||12.42||
muktāvaiḍūryavāsāṃsi divyāṇy ābharaṇāni ca|
sarvān gṛhāṇa viprendra śraddhayā dattasatkṛtān||12.43||
prīyatāṃ bhagavān dharmaḥ prīyatāṃ ca maheśvaraḥ|
prīyantāṃ pitaraḥ sarve yady asti sukṛtaṃ phalam||12.44||
rudra uvāca|
vipulasya vacaḥ śrutvā brāhmaṇena tapasvinā|
āśīḥ suvipulaṃ dattvā vipulāya mahātmane||12.45||
vaset tatra gṛhe ramye bhāryām ādāya tasya ca|
vipulas tu namaskṛtvā kṛtvā cāpi pradakṣiṇam||12.46||
brāhmaṇam abhivādyaivaṃ gataḥ śīghraṃ vanāntaram|
vane mūlaphalāhāro vicareta mahītale||12.47||
ekākī vijane śūnye cintayā ca pariplutaḥ|
kva gacchāmi kva bhokṣyāmi kutra vā kiṃ karomy aham||12.48||
na pathaṃ viṣayaṃ vedmi grāmaṃ vā nagarāṇi vā|
kheṭakharvaṭadeśaṃ vā jānāmīha na kaṃcana||12.49||
amuṃ suśailaṃ paśyāmi vipulodarakandaram|
tam āruhya nirīkṣyāmi grāmaṃ nagarapattanam||12.50||
evam uktvā tu vipulaḥ śanaiḥ parvatam āruhat|
vṛkṣacchāyāṃ samālokya niṣasāda śramānvitaḥ||12.51||
etasminn eva kāle tu vṛkṣaśākhāvatārya ca|
apūrvaṃ ca surūpaṃ ca sugandhatvaṃ ca śobhanam||12.52||
phalaṃ gṛhya vicitraṃ ca hṛdayānandanaṃ śubham|
vipulasyāgrataḥ kṛtvā punar vṛkṣaṃ samāruhat||12.53||
vipulaś citravad dṛṣṭvā vismayaṃ paramaṃ gataḥ|
aho vā svapnabhūto 'smi aho vā tapasaḥ phalam||12.54||
na paśyāmi na jighrāmi na ca svādaṃ ca vedmy aham|
vārttāpi na ca me śrotā pratijānāmi kaṃcana||12.55||
evam uktvā hy anekāni phalaṃ gṛhya manoramam|
sunirīkṣya punar jighran punar jighran nirīkṣya ca||12.56||
phalaṃ cātra nirūpyanto deśaṃ vāpy avalokayan|
pātheyarahitaś cāsmi devadattaṃ phalaṃ mama||12.57||
tat phalaṃ pratigṛhyaiva nagaraṃ praviśāmy aham|
prārthayitvā tu yat kiṃcij jīvanārthaṃ carāmy aham||12.58||
tataḥ śailam atikramya nagaraṃ praviveśa ha|
pathi kaścij janaḥ pṛṣṭhaḥ kiṃnāma nagaraṃ tv idam||12.59||
sa hovāca pathīkena kim apūrvam ihāgataḥ|
dakṣiṇāpathadeśo 'yaṃ naravīrapuraṃ tv adaḥ||12.60||
rājā siṃhajaṭo nāma rājñī tasya ca kekayī|
ativṛddho jarāgrastaḥ kekayī ca tathaiva ca||12.61||
dātā sarvakalājñaś ca yuddhe vīryabalānvitaḥ|
brahmaṇyo vatsalo loke sarvaśāstraviśāradaḥ||12.62||
vipula uvāca|
atra śreṣṭhim upāsyāmi nāma vā tasya kiṃ vada|
katamo deśa tadvāsaḥ kathayasva na saṃśayaḥ||12.63||
vipulenaivam uktas tu pathikovāca taṃ punaḥ|
mama bhīmabalo nāma śreṣṭhikasya gṛhāgataḥ||12.64||
śreṣṭhikaḥ puṇḍako nāma khyātaḥ śreṣṭhika ucyate|
kautukaṃ tava yady asti tad āgaccha mayā saha||12.65||
evam astv iti tenokto vipulena mahātmanā|
tenaiva saha niryātaḥ śreṣṭhikasya gṛhaṃ prati||12.66||
śreṣṭhikaḥ svagṛhāsīno dṛṣṭaḥ sa vipulena tu|
tasyāntikam upāgamya tat phalaṃ sa niveditaḥ||12.67||
aho phalam idaṃ śreṣṭham aho phalam ihānitam|
aho rūpam aho gandha{|}m{|}aho phalaṃ suśobhanam||12.68||
tat phalaṃ na mahījātaṃ na merau na ca mandare|
devalokika suvyaktaṃ na martya{|}m{|}upajāyate||12.69||
aho 'smi sa phalaṃ bhoktā rājārhaṃ ca na saṃśayaḥ|
ḍhaukayitvā phalaṃ divyaṃ rājānaṃ toṣayāmy aham||12.70||
tatas tvarita gatvaiva phalaṃ gṛhya manoharam|
ādareṇopasṛtyaiva rājānaṃ sa phalaṃ dadau||12.71||
rājā ca sa phalaṃ dṛṣṭvā vismayaṃ paramaṃ gataḥ|
kutaḥ śreṣṭhi tvayā nītaṃ phalaṃ pūrvaṃ manoharam||12.72||
svādumūlaṃ phalaṃ kandaṃ dṛṣṭaṃ pūrvaṃ na tādṛśam|
rūpagandhaguṇopetaṃ hṛdayānandakārakam||12.73||
sadya evopayuñjāmi tvayā dattam idaṃ phalam|
kīdṛśaṃ svāda vijñānam icchāmi kuru māciram||12.74||
tataḥ sa bhakṣayām āsa phalaṃ cāmṛtasaṃnibham|
amṛtopamasusvādaṃ sarvaṃ ca bubhuje nṛpaḥ||12.75||
sadyaḥ ṣoḍaśavarṣasya yauvanaṃ samapadyata|
na valīpalitaṃ sadyo na jarā na ca durbalaḥ||12.76||
keśadantanakhasnigdho dṛḍhadanto dṛḍhendriyaḥ|
tejaścakṣurbalaprāṇān sadyaḥ sarvān avāptavān||12.77||
mantrī purohito 'mātyaḥ sarve bhṛtyajanās tathā|
paurastrī bālavṛddhāś ca sarve te vismayaṃ gatāḥ||12.78||
rājā siṃhajaṭo nāma tuṣṭim eva parāṃ gataḥ|
praharṣam atulaṃ caiva prāptavān sa nareśvaraḥ||12.79||
uvāca rājā taṃ śreṣṭhiṃ svārthatatparanirdayaḥ|
kuru bhīmabalas tv evaṃ phalam ānaya adya vai||12.80||
punar me yauvanaprāptis tvatprasādān narottama|
kekayīṃ durbalāṃ vṛddhāṃ punaḥ prāpaya yauvanam||12.81||
sa rājñā evam uktas tu śreṣṭhī bhīmabalas tathā|
pratyuvāca ha rājānaṃ prāñjaliḥ praṇataḥ sthitaḥ||12.82||
na vanena vane rājan na vāṇijyakṛṣeṇa vā|
kenāpi kulaputreṇa tava darśanakāṃkṣayā||12.83||
datto 'smi tena rājendra mayā datto 'si bhūpate|
na te śaknomy ahaṃ rājan vaktuṃ vaideśinaṃ naram||12.84||
śrutvā bhīmabalavākyaṃ pratyuvāca tataḥ punaḥ|
amātyakulaputras tvaṃ brūhi madvacanaṃ punaḥ||12.85||
yadi nāsti kiṃ me dattaṃ mayā vā mārgito bhavān|
yatra hy eko bahavo 'tra jāyante nātra saṃśayaḥ||12.86||
āgamopāyamārgaṃ ca tenaiva sa tu gamyatām|
avaśyaṃ tena gantavyaṃ tena mārgeṇa mārgaya||12.87||
adattvā phalam anyac ca śiraś chedyāmi durmate|
chedyaś caṇḍavicaṇḍābhyāṃ rakṣa bhīmabalādhamaḥ||12.88||
tato bhīmabalaḥ kruddhaḥ khaḍgaṃ gṛhya śaśiprabham|
alaṅghya vacanaṃ rājñaḥ kulaputra vraja tvaram||12.89||
mā ruṣa kulaputra tvaṃ mayā vadhyo bhaviṣyasi|
sadyo 'sti phalam anyad vā dehi rājānam adya vai||12.90||
yatra prāptaṃ phalaṃ divyaṃ tatra vādeśaya tvaram|
tatphalena vinā bhadra durlabhaṃ tava jīvitam||12.91||
vipula uvāca|
jīvitāśām ahaṃ prāpto vaideśī bhavanaṃ tava|
kṛtakartā kathaṃ vadhyaḥ prāpnuyām aham adya vai||12.92||
phalaṃ vā na punas tv anyad dātuṃ śakyaṃ na kenacit|
sahyaparvataśailāgre āsīnaḥ śrāntamānasaḥ||12.93||
vānaras tat phalaṃ gṛhya mama dattvā punar gataḥ|
mayā dattam idaṃ tubhyaṃ tvayāpi ca narādhipe||12.94||
tatra gacchāva bho śreṣṭhi dṛśyate yadi vānaraḥ|
tvayā mayā ca gatvaiva yācāvaḥ plavagādhipam||12.95||
śreṣṭhinā ca tathety āha gacchāmaḥ sahitā vayam|
yatra prāptaṃ phalaṃ tubhyaṃ mokṣayāmo na saṃśayaḥ||12.96||
rudra uvāca|
tam āruhya giriṃ sahyaṃ mārgamāṇaḥ samantataḥ|
vipulena tato dṛṣṭo vānaraḥ plavagādhipaḥ||12.97||
ayaṃ sa vānaraśreṣṭho vṛkṣacchāyāṃ samāśritaḥ|
mama puṇyabalenaiva dṛśyate 'dyāpi vānaraḥ||12.98||
vānara kuru mitrārthaṃ sadyo mṛtyur bhaven mama|
pūrvadattaṃ phalam anyad dehi vānara jīvaya||12.99||
vānara uvāca|
gandharveṇa tu me dattaṃ phalaṃ dattaṃ tu te mayā|
punar anyat kathaṃ dāsye tatra gaccha yadīcchasi||12.100||
vipula uvāca|
adattvā tat phalaṃ tubhyaṃ jīvituṃ saṃśayo bhavet|
athavā tatra gacchāmo yatra citrarathaḥ svayam||12.101||
vānaraḥ punar evāha evaṃ kurvāmahe vayam|
tataś citrarathāvāsam upagamyedam abravīt||12.102||
gandharvarāja kāryārthī tvām ahaṃ punar āgataḥ|
pūrvadattaphalaṃ tv anyad dehi māṃ yadi śakyate|| 12.103||
gandharvarāja uvāca|
sūryalokagataś cāsmi tena dattaṃ phalottamam|
mayā dattaṃ phalaṃ tubhyam atyantasuhṛdo 'si me||12.104||
kuto 'nyat phalam ādāsye mama nāsti plavaṅgama|
sūryalokaṃ gamiṣyāmas tatra yācasva bhāskaram||12.105||
gandharvenaivam uktas tu tathety āha plavaṅgamaḥ|
sūryalokaṃ tataḥ prāptā gandharvādaya sarvaśaḥ||12.106||
gandharva uvāca|
kāryārthena punaḥ prāptas tvatsakāśaṃ khageśvara|
pūrvadattaphalaṃ tv anyad dehi jīvam anāśaya||12.107||
sūrya uvāca|
somalokagataś cāsmi tena dattaṃ phalottamam|
sa phalaṃ dattam evāsi suhṛdatvān mayā tava||12.108||
anyad dātuṃ na śaknomi gaccha somapurādya vai|
taṃ prārthayāvikalpena atriputraṃ graheśvaram||12.109||
rudra uvāca|
gatāḥ sūryāgrataḥ kṛtvā somalokaṃ tathaiva hi|
uvāca sūryaḥ somāya kāraṇāpekṣayā śaśim||12.110||
soma uvāca|
kimartham āgato bhūyaḥ kartavyaṃ tatra bhāskara|
phalaṃ dātuṃ punas tv anyan muktvā tv anyat karomy aham||12.111||
sūrya uvāca|
yadi śakyaṃ phalaṃ dehi anyan na prārthayāmy aham|
na dattāsi phalam anyan mayā vadhyo bhaviṣyasi||12.112||
soma uvāca|
āgamaṃ tasya vakṣyāmi śṛṇuṣvāvahito bhava|
indreṇāsmi phalaṃ dattaṃ sa phalaṃ datta me bhavān||12.113||
gatvaivendrasadas tv anyat prārthayāmaḥ sahaiva tu|
evaṃ kurma iti prāha gatvendrasadanaṃ prati||12.114||
somenendram uvācedaṃ phalakāmā ihāgatāḥ|
pūrvadattaphalam anyad dehi śakra mamādya vai||12.115||
indra uvāca|
yadartham iha samprāptaḥ sa ca nāsti niśākara|
viṣṇuhastān mayā prāptam ekam eva phalaṃ śubham||12.116||
sarva eva hi gacchāmo viṣṇulokaṃ graheśvara|
sarva evopajagmus te phalārthaṃ madhusūdanam||12.117||
evam uktvā gatāḥ sarve devarājapuraskṛtāḥ|
muhūrtenaiva samprāptā viṣṇulokaṃ yaśasvini||12.118||
upasṛtya tata indraḥ praṇipatya janārdanam|
sarveṣām uparodhena prārthayāmi yaśodhara||12.119||
viṣṇur uvāca|
pūrvadattaphalasyārthe tac ca sarva{|}m{|}ihāgatāḥ|
na śaknomi phalaṃ dātuṃ kiṃ vā tv anyat karomy aham||12.120||
indra uvāca|
brahmāṇḍam api bhettuṃ tvaṃ śaknoṣi garuḍadhvaja|
aśakyaṃ tava nāstīti jānāmi puruṣottama||12.121||
evam uktaḥ punar viṣṇuḥ pratyuvāca purandaram|
phalam ekaṃ parityajya sarvaṃ śaknomi kauśika||12.122||
upāyo 'tra pravakṣyāmi āgamaṃ śṛṇu gopate|
brahmaṇā ca mama dattaṃ tat phalaikaṃ purandara||12.123||
mayā dattaṃ phalaṃ tv ekaṃ kim anyad dātum icchasi|
prārthayāmo 'tra gatvaikaṃ parameṣṭhiprajāpatim|| 12.124||
tavoparodhād devendra prārthayāmi pitāmaham|
evam uktvā gatāḥ sarve puraskṛtya janārdanam||12.125||
indraḥ sūryaḥ śaśī caiva gandharvo vānaras tathā|
vipulaḥ śreṣṭhikaś caiva rājadūtadvayaṃ tathā||12.126||
brahmalokaṃ muhūrtena prāptavān surasundari|
dṛṣṭvā brahmasado ramyaṃ sarvakāmaparicchadam||12.127||
anekāni vicitrāṇi ratnāni vividhāni ca|
mandāratala śobhāni vaiḍūryamaṇikuṭṭimān||12.128||
pravālamaṇistambhāni vajrakāñcanavedikām|
pravālasphāṭiko jāla indranīlagavākṣakaḥ||12.129||
paśyate vipulas tatra nānāvṛkṣa manoramāḥ|
puṣpānāmitavṛkṣāgrāḥ phalānāmitakā bhavet||12.130||
sarvaratnamayā vṛkṣāḥ sarvaratnamayaṃ jalam|
vṛkṣagulmalatāvallī kandamūlaphalāni ca||12.131||
sarve ratnamayā dṛṣṭā vipulo vipulekṣaṇaḥ|
anekabhaumaṃ prāsādaṃ muktādāmavibhūṣitam||12.132||
apsarogaṇakoṭībhiḥ sarvābharaṇabhūṣitam|
vimānakoṭikoṭīnāṃ sarvakāmasamanvitam||12.133||
brahmalokasabhā ramyā sūryakoṭisamaprabhā|
tatra brahmā sukhāsīno nānāratnopaśobhite||12.134||
caturmūrtiś caturvaktraś caturbāhuś caturbhujaḥ|
caturvedadharo devaś caturāśramanāyakaḥ||12.135||
caturvedāvṛtas tatra mūrtimanta{|}m{|}upāsate|
gāyatrī vedamātā ca sāvitrī ca surūpiṇī||12.136||
vyāhṛtiḥ praṇavaś caiva mūrtimān samupāsate|
vauṣaṭkāro vaṣaṭkāro namaskāraḥ sa mūrtimān||12.137||
śrutiḥ smṛtiś ca nītiś ca dharmaśāstraṃ samūrtimat|
itihāsaḥ purāṇaṃ ca sāṃkhyayogaḥ patañjalam||12.138||
āyurvedo dhanurvedo vedo gāndharva{|}m{|}eva ca|
arthavedo 'nyavedāś ca mūrtimān samupāsate||12.139||
tato brahmā samutthāya abhigamya janārdanam|
gāṃ ca arghaṃ ca dattvaivam āsyatām iti cābravīt||12.140||
maṇiratnamaye divye āsane garuḍadhvajaḥ|
devarājo raviḥ somo gandharvaḥ plavageśvaraḥ||12.141||
vipulaś ca mahāsattva āsyatāṃ ratna|āsane|
sādhu bho vipula śreṣṭha sādhu bho vipulaṃ tapaḥ||12.142||
sādhu bho vipulaprājña sādhu bho vipulaśriya|
toṣitāḥ sma vayaṃ sarve brahmaviṣṇumaheśvarāḥ||12.143||
ādityā vasavo rudrāḥ sādhyāśvinau marut tathā|
bhuṅkṣva bhogān yathotsāhaṃ mama loke yathāsukham||12.144||
iyaṃ vimānakoṭīnāṃ tavārthāyopakalpitā|
sahasrāṇāṃ sahasrāṇi apsarā kāmarūpiṇī|
tavārthīyopasarpanti sarvālaṃkārabhūṣitāḥ||12.145||
yāvat kalpasahasrāṇi parārdhāni tapodhana|
yatra yatra prayāsitvaṃ tatra tatropabhujyatām||12.146||
maheśvara uvāca|
iti śrutvā vacas tasya vipulo vipulekṣaṇaḥ|
vepamāno bhayatrasta aśrupūrṇākulekṣaṇaḥ||12.147||
praṇamya śirasā bhūmau praṇipatya punaḥ punaḥ|
uvāca madhuraṃ vākyaṃ brahmalokapitāmaham||12.148||
vipula uvāca|
bhagavan sarvalokeśa sarvalokapitāmaha|
svapnabhūtam ivāścaryaṃ paśyāmi tridaśeśvara|
smṛtibhraṃśaś ca me jāto buddhir jātāndhacetanā||12.149||
tubhyaṃ trailokyabandho bhava mama śaraṇaṃ trāhi saṃsāraghorād
bhīto 'haṃ garbhavāsāj jaramaraṇabhayāt trāhi māṃ mohabandhāt|
nityaṃ rogādhivāsam aniyatavapuṣaṃ trāhi māṃ kālapāśāt
tiryaṃ cānyonyabhakṣaṃ bahuyugaśataśas trāhi mohāndhakārāt||12.150||
śrutvaivovāca brahmā vipulamati punar mānayitvā yathāvad
āhūtasamplavānte bhaviṣyasi tava me janmalobho na bhūyaḥ|
garbhāvāsaṃ na ca tvan na ca punamaraṇaṃ kleśam āyāsapūrṇaṃ
chittvā mohāndhaśatruṃ vrajasi ca paramaṃ brahmabhūyatvam eṣi||12.151||
maheśvara uvāca|
brahmaṇā evam uktas tu viṣṇunā prabhaviṣṇunā|
evaṃ bhavatu bhadraṃ vo yathovāca pitāmahaḥ||12.152||
indreṇa raviṇā caiva somena ca punaḥ punaḥ|
sādhyādityair marudrudrair viśvebhir vasavais tathā||12.153||
aho tapaḥphalaṃ divyaṃ vipulasya mahātmanaḥ|
svaśarīro divaṃ prāptaḥ śraddhayātithipūjayā||12.154||
evam ādīny anekāni vipule parikīrtitam|
brahmāṇaṃ punar evāha viṣṇur viśvajagatprabhuḥ||12.155||

||iti vṛṣasārasaṃgrahe vipulopākhyāno nāmādhyāyo dvādaśamaḥ||





---- kathaṃ sukhopāyo na kriyate ---- 

devy uvāca|
ahiṃsātithyakānāṃ ca śruto dharmaḥ suvistaraḥ|
kiṃ na kurvanti manujāḥ sukhopāyaṃ mahat phalam||13.1||
svaśarīre sthito yajñaḥ svaśarīre sthitaṃ tapaḥ|
svaśarīre sthitaṃ tīrthaṃ śruto vistarato mayā||13.2||
kimarthaṃ bhagavan brūhi sukhopāyaṃ mahat phalam|
kiṃ nivṛttās tu deveśa ṛṣidaivatamānuṣāḥ||13.3||
mahādeva uvāca|
adya pṛṣṭena kathitaṃ gopitaṃ mayi sundari|
mānuṣāṇāṃ hitārthāya tava ca varavarṇini||13.4||
adyaprabhṛti deveśi khyātir loke bhaviṣyati|
dhanyā evaṃ cariṣyanti adhanyā na ramanti tam||13.5||
triguṇena tu bandhena baddhapāśadṛḍhena tu|
tenārthena ramanty atra jānanto 'pi hi mohitāḥ||13.6||

---- triguṇabandhaḥ ---- 

devy uvāca|
kiṃ vā triguṇabandheti brūhi saṃśayachedaka|
adyāpi mama deveśa mohotpannas tribandhanaiḥ||13.7||
bhagavān uvāca|
prākṛtaṃ vaikṛtaṃ caiva dakṣiṇābandham eva ca|
etenaiva tu bandhena baddhāḥ varṇāśramāḥ sadā||13.8||
jñānahīnā nivartante paramaṃ prāpya tat padam|
iṣṭastrīputrabhṛtyārthe dhanadhānyasamuccaye|
snehād ākṛṣṭamanasāṃ bandhaḥ prākṛta ucyate||13.9||
yogayuktena manasā yad yad aiśvaryam āpyate|
tadā vaikṛtabandhaṃ tu yadi tatrānurajyate||13.10||
ārāmodyānavāpīṣu dānakratuphaleṣu ca|
āsaktamanaso vāso dakṣiṇābandha kathyate||13.11||
anenaiva tu pāśena baddho vānaravad yathā|
mokṣituṃ na ca śaknoti itaś cetaś ca dhāvati||13.12||
devāsuramanuṣyeṣu tiryeṣu narakeṣu ca|
bhramate cakrayantravad yāvat tattvaṃ na vindati||13.13||
garbhavāsaparikleśo janmamṛtyuḥ punaḥ punaḥ|
vyādhiśokabhayāyāsacintayā jarayā hataḥ||13.14||

---- garbhotpattiḥ ---- 

devy uvāca|
garbhotpattiḥ kathaṃ deva yogī labhati kīdṛśīm|
kīdṛśaṃ labhate garbhaṃ śrotuṃ naḥ pratidīyatām||13.15||
bhagavān uvāca|
śṛṇu devi pravakṣyāmi garbhotpattiṃ yathākramam|
yathā saṃśayavicchedaṃ labhiṣyasi varānane||13.16||
akṣarāt prabhavo brahmā karma brahmasamudbhavam|
karmato yajñaprabhavo yajñato dhūmasambhavaḥ||13.17||
dhūmrād abhrāṇi jāyante abhrāt parjanyasambhavaḥ |
parjanyād annam{|}utpattir annād bhūtāni jajñire||13.18||
annād rasasamutpattī rasāc choṇitasambhavaḥ|
śoṇitān māṃsam{|}utpattir māṃsād medasamudbhavaḥ||13.19||
medaso 'sthīni jāyante asthibhyo majjasambhavaḥ|
majjāyās tu bhavec chukraṃ naraḥ śukrasamudbhavaḥ||13.20||
śukraśoṇitasaṃyogād garbhotpattis tataḥ smṛtā|
agnisomātmakaṃ devi śarīraṃ dvayadhātutaḥ||13.21||
somadhātu smṛtaṃ śukram agnidhātu rajaḥ smṛtam|
agnisomāśrayaṃ devi śarīram iti saṃjñitam||13.22||
māse māse ṛtuḥ strīṇāṃ bhavatīha na saṃśayaḥ|
ṛtukāle prasarpeta na sukhārthaṃ varānane||13.23||
putrakāmaḥ prayuñjīta dharmārthaṃ ca yaśasvini|
pumān strīṣūpayuñjīta araṇīva hutāśanam||13.24||
pumān śukrādhiko jñeyaḥ kanyā raktādhikā bhavet|
samaśukre ca rakte ca sa ca jāyen napuṃsakaḥ||13.25||

---- dviyamā triyamā ca gurviṇī ----

devy uvāca|
dviyamā triyamā caiva kathaṃ jāyeta gurviṇī|
kathaṃ strīdviyamā jāyet kathaṃ vā puruṣadvayam||13.26||
bhagavān uvāca|
raktādhikā smṛtā kanyā jāyate varavarṇini|
vāyunā ca dvidhā bhinnā kanyakādviyamā smṛtā||13.27||
śukrādhikas tu puruṣo dvidhā bhinno 'nilena tu|
dviyamā puruṣā jñeyās triyamās tu tridhā kṛte||13.28||
ṛtusnātā yadā nārī yadi garbhād vigṛhṇati|
prathame ca dvitīye ca tṛtīye ca na jīvati||13.29||
sameṣu janayet putraṃ kanyakāṃ viṣame dine|
ṣaṣṭy aṣṭamī ca daśamī dvādaśī ca pumān bhavet||13.30||
pañcamī saptamī caiva navamy ekādaśī striyaḥ|
samarakte ca śukre ca śyāmaḥ saṃjāyate pumān||13.31||
rudhiraṃ tv ekarātreṇa kalalaṃ pratipadyate|
kalalaṃ pañcarātreṇa arbudatvaṃ prajāyate||13.32||
arbudaḥ saptarātreṇa māṃsapeśīsamudbhavaḥ|
dvitīyasaptarātreṇa tat sarvaṃ māṃsaśoṇitam||13.33||
tṛtīyasaptarātreṇa hṛdayaṃ jāyate tataḥ|
tataḥ sarvāṇi gātrāṇi śiraś caivopajāyate||13.34||
hṛdaye jāyamāne tu mūrcchā tandrir arocakaḥ|
striyāś chardiḥ prasekaś ca daurbalyaṃ copajāyate||13.35||
tasya hi hṛdayaṃ nārī yadi bhidyati kiṃcana|
bhakṣyaṃ lehyaṃ tathā peyam upabhogāṃs tathārthayet||13.36||
śayanāsanadānāni vastrāṇy ābharaṇāni ca|
yad yad ākāṅkṣate kiṃcit tadāsyaiva pradāpayet||13.37||
nāyāsaṃ kārayec cāsyā na caivam avamānayet|
mukham āpāṇḍuraṃ snigdhaṃ kālatvaṃ stanakakṣayoḥ||13.38||
śarīraṃ ca śriyā juṣṭaṃ pīnoruśroṇivaṅkṣaṇam|
liṅgair ebhir vijānīyād garbhe jīvaṃ pratiṣṭhitam||13.39||
caturthasaptarātreṇa śiraś caivopajāyate|
pañcamasaptarātreṇa grīvā tatropajāyate||13.40||
ṣaṣṭhamasaptarātreṇa skandhagātraṃ prajāyate|
saptamasaptarātreṇa pṛṣṭhavaṃśaḥ prajāyate||13.41||
aṣṭamasaptarātreṇa pāṇī jāyata cobhayau|
saptarātraṃ nava prāpya jāyate hy urapañjaram||13.42||
daśame saptarātre ca pādau jāyata cobhau|
udaraṃ copajāyeta saptaikādaśarātrike||13.43||
dvādaśasaptarātreṇa kukṣipārśvaḥ prajāyate|
saptatraidaśarātreṇa kaṭis tatropajāyate||13.44||
navaty aṣṭa ca rātreṇa jāyate sūtraviṃśatiḥ|
saptapañcadaśāhena sarvamedaḥ prajāyate||13.45||
ṣoḍaśasaptarātreṇa asthi sarvāṇi jāyate|
saptasaptadaśāhena jāyate snāyubandhanam||13.46||
saptamāṣṭādaśāhena jāyate mukhamaṇḍalam|
saptonaviṃśarātreṇa ghrāṇavaṃśaḥ prajāyate||13.47||
saptaviṃśatirātreṇa netranālaṃ prajāyate|
saptaikaviṃśarātreṇa karṇayugmaṃ prajāyate||13.48||
dvāviṃśasaptarātreṇa jāyate dvau bhruvau tataḥ|
saptatriviṃśarātreṇa gaṇḍayugmaṃ prajāyate||13.49||
caturviṃśatisaptāhe oṣṭhayugmaṃ prajāyate|
pañcaviṃśatisaptāhe jihvā jāyeta sundari||13.50||
ṣaḍviṃśasaptarātreṇa dantapālī prajāyate|
saptaviṃśatisaptāhe jāyate vṛṣaṇadvayam||13.51||
aṣṭāviṃśatisaptāhe bhagaliṅgaṃ prajāyate|
ūnaviṃśatisaptāhe jāyate ca tvag eva ca||13.52||
triṃśatisaptarātreṇa jāyate nābhimaṇḍalam|
saptaikatriṃśarātreṇa sarvarandhraṃ prajāyate||13.53||
dvātriṃśatsaptarātreṇa nakhaviṃśati jāyate|
tretriṃśatsaptarātreṇa roma keśaś ca jāyate||13.54||
saptarātracatustriṃśe sarvasandhiḥ prajāyate|
pañcatriṃśatisaptāhe sarvamarma prajāyate||13.55||
ṣaḍtriṃśasaptarātreṇa vedanā copajāyate|
saptatriṃśatisaptāhe īrṣādveṣaḥ prajāyate||13.56||
aṣṭatriṃśatisaptāhe pañcātmakasamanvitam|
sarvāṅgam aṅgasampūrṇaḥ paripakvaḥ sa tiṣṭhati||13.57||
mātuḥ śvāśitapītaṃ ca nābhisūtrāgamena tu|
prajātasyopadhāryante garbhasthasyaiva jantavaḥ||13.58||
tataḥ praviśate cittaṃ nidrāsvapnaṃ yathā tathā|
nopalabhyati sūkṣmatvād araṇy agnir yathā tathā||13.59||
garbhodakena siktāṅgo jarāyupariveṣṭitaḥ|
jātiṃ smarati tatrastho jantuś cetaḥsamanvitaḥ||13.60||
mṛtaś cāhaṃ punarjāto bhūyaś caiva punar mṛtaḥ|
sthāvarāṇāṃ sahasreṣu jāto 'smi vividheṣu ca||13.61||
tiryagyonisahasreṣu preteṣu narakeṣu ca|
caturvarṇavivarṇeṣu mānuṣeṣu sahasraśaḥ||13.62||
sāmprataṃ ca punar garbhaḥ kleśaprāptaḥ suduḥsahaḥ|
idānīṃ jātamātro 'haṃ saṃskāraiś cāpi saṃskṛtaḥ||13.63||
yogam evābhisevāmi sāṃkhyaṃ vā pañcaviṃśakam|
yatra janmajarā nāsti yatra mṛtyuś ca nāsti vai||13.64||
yatra brahma paraṃ vaidyaṃ cariṣyāmi yatavrataḥ|
evam ādīny anekāni cintayitvā punaḥ punaḥ||13.65||
yāvat tiṣṭhati garbhastho jātiṃ smarati pūrvikām|
tato jāyati kaṣṭena mahākleśena mānavaḥ||13.66||
yoniyantrasutīvreṇa pīḍyamānaḥ suduḥkhitaḥ|
jātamātre smṛtibhraṃśo bhavatīha acetanaḥ||13.67||
māyāmudgaratīvreṇa hataḥ kiṃ śubham ācaret|
eṣa garbhasamutpattiḥ kathito 'smi varānane|
duḥkhasaṃsāraprathamaḥ kiṃ bhūyaḥ śrotum icchasi||13.68||

||iti vṛṣasārasaṃgrahe garbhotpattir adhyāyas trayadaśamaḥ||





---- deharūpavarṇabhedāni ---- 

devy uvāca|
atidīrgho 'tihrasvaś ca pumān kenopajāyate|
atigauro 'tikṛṣṇaś ca naro bhavati kiṃ prabho||14.1||
bhagavān uvāca|
gṛhītagarbhā yā nārī nityam uttānaśālinī|
prasāritavibhaktātmā so 'tidīrghaḥ prajāyate||14.2||
gṛhītagarbhā yā nārī śete saṃkucitā sadā|
rasānnādīni kaṭukaṃ sevanā hrasva jāyate||14.3||
gṛhītagarbhā yā nārī nityaṃ kṣīropasevinī|
varakodravaśālīṃś ca bhuṅkte cāpi yavaudanam|
śuklavastrasrajā yuktā sātigauraṃ prasūyate||14.4||
gṛhītagarbhā yā nārī kāladhānyāni sevate|
māṣakṛṣṇatilāmudgaṃ tathā kṛṣṇayavodanam|
kṛṣṇavastrasrajādīni tasyāḥ kṛṣṇaḥ prajāyate||14.5||

---- jātidoṣāni ----

devy uvāca|
jātyandho jāyate kasmāt ṣaṇḍho bhīrur hatendriyaḥ|
kubjo vā vāmano vāpi paṇḍaḥ sthūlaśiraḥ katham||14.6||
bhagavān uvāca|
gṛhītagarbhā yā nārī tīkṣṇoṣṇāny upasevate|
laśunāni palāṇḍūni karañjamūlakāni ca||14.7||
pippalīṃ śṛṅgaveraṃ ca sarṣapān maricāni ca|
āsavaṃ ca parikliṣṭā ye cānye kaṭutiktakāḥ|
tīkṣṇaṃ tu sevamānā yā jātyandhaṃ janayet sutam||14.8||
mithyopacārāḥ strīpuṃso vyāpanne śukraśoṇite|
yadā garbhāśaye raktaṃ striyāḥ pūrvaṃ niṣicyate|
paścāc chukraṃ raktakāle tadā ṣaṇḍaḥ prasūyate||14.9||
trastodvignā yadā bhītā strī puṃsā sūyate prajā|
tatra yo jāyate garbhād bhīruḥ krandanako bhavet||14.10||
visargakāle śukrasya vighna utpadyate yadā|
indriyāvartavighne tu tadā jāyed anindriyaḥ||14.11||
gṛhītagarbhā yā nārī vātalāny upasevate|
kaṭukāni kaṣāyāni tiktāni ca viśeṣataḥ||14.12||
vātaḥ prakupitas tasyā garbham ābhujya tiṣṭhati|
kubjas tu jāyate tasmād garbhād vātanipīḍanāt||14.13||
nityam āsanaśīlā yā tathā cotkuṭakāsanā|
tasyāḥ saṃhanyate garbho vāmanas tena jāyate||14.14||
ativyāyāmaśīlā tu yā nārī viṣamāsanī|
garbhaḥ saṃkṣubhyate tasyāḥ paṇḍas tenopajāyate||14.15||
gṛhītagarbhā yā nārī rūḍhadhānyāni sevate|
vātaśleṣma śirastho vai tasya garbhasya kupyate|
tataḥ sthūlaśirās tena pumān jāyaty asaṃśayaḥ||14.16||
devy uvāca|
karālāṅgā hanuḥ paṅgur mūko gadgadabhāṣakaḥ|
vivṛtākṣas tv anakṣo vā bhaved duḥkhagudaḥ katham||14.17||
bhagavān uvāca|
karālastanadoṣeṇa jāyate mānavas tathā|
atha karālaṃ kurute nārī lamboticūcukā|
tasmād etena doṣeṇa karālo jāyate pumān||14.18||
gṛhītagarbhā yā nārī raktapittāmayārditā|
gohanuṃ janayaty eṣā raktapittaprakopitā||14.19||
gṛhītagarbhā yā nārī vātaśūlair upadrutā|
śukrodāvartanī cāpi paṅguṃ janayate sutam||14.20||
kṣudhārtā vedanārtā ca satataṃ copavāsinī|
mūkaṃ janayate putraṃ dauhṛdaṃ ca vimānitā||14.21||
gṛhītagarbhā yā nārī visṛjen māsamāsikam|
anakṣo jāyate tasyā garbhaśoṇitasaṃkṣayāt||14.22||
arśagrastā yadā nārī vātodāvartapīḍitā|
gṛhītagarbhā rūkṣāṇi vātalāny upasevate||14.23||
vātasthānaṃ tatas tasyā garbhasyāpīḍitaṃ bhavet|
agudo jāyate tasmāj jātaś cāpi na jīvati||14.24||
devy uvāca|
hīnāṅgo jāyate kasmād adhikāṅgo 'pi vā katham|
śvetapiṅgekṣaṇaḥ kasmāt kathaṃ lohitalocanaḥ||14.25||
bhagavān uvāca|
garbhasya jāyamānasya yad aṅge jāyate 'nilaḥ|
vātābhyāṃ śleṣmaṇā tasya tad aṅgaṃ parihīyate|
hīnāṅgo jāyate tasmāt pumān vātaprakopataḥ||14.26||
gṛhītagarbhā yā nārī madhurāṇy upasevate|
śṛṅgāṭakāṅkaloḍyāni śālūkāni bisāni ca||14.27||
mocaṃ tālaphalaṃ caiva nārikelaphalaṃ tathā|
abhīkṣṇaṃ sevamānā tu adhikāṅgaṃ prasūyate||14.28||
piṅgākṣaḥ śleṣmapittābhyāṃ śvetākṣaḥ śleṣmaṇā bhavet|
vātapittena raktākṣaḥ puruṣas tūpajāyate||14.29||
devy uvāca|
kathaṃ vā jāyate putraḥ kanyakā kena jāyate|
apumān kena jāyeta dviyamā triyamā tathā||14.30||
bhagavān uvāca|
śukrādhikaḥ pumān jñeyaḥ kanyā raktādhikā bhavet|
raktaśukrasamatvena jāyate sa napuṃsakaḥ||14.31||
piṇḍībhūto yadā garbhaṃ māruto vibhajed dvidhā|
evaṃ te dviyamā jñeyās triyamāś ca tridhā kṛte||14.32||
devy uvāca|
śoṇitaṃ māṃsa medaṃ ca asthi majjā ca pañcamī|
śarīrasthāni dṛśyante śukrasthānaṃ na dṛśyate||14.33||
tasyopapatti sthānaṃ ca jñātum icchāmi tattvataḥ|
kathayasva trilokeśa cchettum arhasi saṃśayam||14.34||
bhagavān uvāca|
manaḥ śukrasya prabhavaṃ ghrāṇaṃ śrotraṃ tathākṣiṇī|
sthānaṃ tu sarvāṅgagataṃ sparśāt sparśaḥ pravartate||14.35||
yathā niṣiktaṃ kṣīraṃ tu payasā dadhi jāyate|
pramathyamānadadhnas tu sarpiso 'pi tathāgamaḥ||14.36||
evaṃ śarīraṃ nirmanthec chukraṃ śukravahā sirā|
pūrayitvānupūrveṇa asthayo pratipadyate||14.37||
tatas tu tāḥ śukravahā meḍhranāḍīm anusṛtāḥ|
na śukratantu siñcanti tasmād garbhasya sambhavaḥ||14.38||
devy uvāca|
kathaṃ vedayate jātiṃ kathaṃ jātismaro bhavet|
etasmin saṃśayaṃ me 'dya chettum arhasi śaṅkara||14.39||
bhagavān uvāca|
bhāvitātmā ca yo jantur devi bhāgādhikaṃ ca yat|
buddhivijñānasaṃyuktaḥ sa jātiṃ smarate pumān||14.40||
devy uvāca|
kathaṃ sadyogṛhītasya liṅgaṃ garbhasya dṛśyate|
etat kathaya deveśa rahaḥ kāle maheśvara||14.41||
maheśvara uvāca|
pipāsāromaharṣaś ca vepanaṃ gātrasīdanam|
nidrāsvedaṃ ca tandrī ca muhūrtam upajāyate||14.42||
nikledatvaṃ kharatvaṃ ca yonyāṃ samupajāyate|
na cārtavaṃ vai dṛśyeta śukrasya rajaso 'pi vā| 
sadyogṛhītagarbhāyā liṅgāny etāni tattvataḥ||14.43||
devy uvāca|
kena liṅgena vijñeyaṃ putrajanma maheśvara|
kanyakā kena liṅgena jāyate kathayasva me||14.44||
bhagavān uvāca|
yadorujaṅghapārśvaṃ ca dakṣiṇaṃ yadi hy unnatam|
dakṣiṇaṃ vipulaṃ netraṃ tadā putraḥ prajāyate||14.45||
vāmaṃ caiva yadā paśyet tadā jāyeta kanyakā|
unnataṃ madhyamasthānaṃ tadā jāyen napuṃsakaḥ||14.46||
devy uvāca|
puṃsāṃ kapolaromāni khalitaṃ kena jāyate|
kathaṃ strīṇāṃ na jāyeta romāṇi khalitaṃ tathā||14.47||
bhagavān uvāca|
tathā vṛṣaṇagā jantor yasya retovahā sirā|
nibaddhā mastake tās tu kapolās tu samāśritāḥ||14.48||
taiḥ kapoleṣu romāṇi jāyante antaretasaḥ|
khalitaṃ śukradoṣeṇa narāṇām upajāyate||14.49||
sirā śukravahā strīṇāṃ na syād yasmān na jāyate|
yo tmāṣālo ca kas tv agnir dṛṣṭimaṇḍalasaṃśritaḥ||14.50||
śoṇitaṃ soktikoṣṭasthan niśoṣayati tattvataḥ|
na vardhante 'kṣipakṣmāṇi tena romāṇi ca bhruvoḥ||14.51||
aśukratvāc ca nārīṇāṃ khalitaṃ nopajāyate|
chāyāvyapagatasnehā rūkṣāgātraśiroruhā|
udbhūtosmābhajaṭharā mṛtagarbhaḥ prajāyate||14.52||
devy uvāca|
somadhātu kati jñeyā agnidhātus tatheśvara|
pṛthagbhāgaviśeṣeṇa kathayasva maheśvara||14.53||
maheśvara uvāca|
śleṣmā medas tathā snāyu asthi danta nakhāni ca|
striyāḥ stanyaṃ ca śukraṃ ca yac ca śvetaṃ tathākṣiṣu|
eteṣāṃ saumyabhāvatvāc chvetatvam upajāyate||14.54||
āgneyabhāvād raktatvaṃ kṛṣṇatvaṃ cāpi gacchati|
tvag māṃsa rudhira majjā dṛṣṭiroma tathaiva ca||14.55||
āgneyadhātuṃ somaṃ ca kathito 'smi varānane|
brūhi brūhi viśālākṣi yady asti tava saṃśayaḥ||14.56||

||iti vṛṣasārasaṃgrahe praśnavyākaraṇo nāmādhyāyaś caturdaśamaḥ||





---- jīvavarṇanam ----

devy uvāca|
jīvabhūteti yat proktaṃ lakṣaṇaṃ kīdṛśaṃ bhavet|
sthānam asya na jānāmi rūpaṃ varṇaṃ ca īśvara||15.1||
etat kautūhalaṃ chindhi saṃśayaṃ parameśvara|
na cānyad eva paśyāmi jīvanirṇaya kīrtaya||15.2||
īśvara uvāca|
jīvasya lakṣaṇaṃ devi kathituṃ kena śakyate|
na rūpavarṇaṃ jīvasya vidyate sthānam eva ca||15.3||
vyāpi sarvagataṃ sūkṣmaṃ sarvam āśritya tiṣṭhati|
nirālambam anādhāram anaupamyaṃ nirañjanam||15.4||
araṇistho yathā vahniḥ kāṣṭheṣu nopalabhyate|
tadvaj jīvo na paśyeta śarīrastho 'pi sundari||15.5||
dadhivac ca yathā sarpir dṛśyate na ca dṛśyate|
tadvaj jīvaḥ śarīrastho dṛśyate na ca dṛśyate||15.6||
devy uvāca|
adṛṣṭapratyayo hy asti nāsti pratyayadarśanam|
vyāpī kathaṃ mahādeva sarvatrāvasthitaḥ katham||15.7||
maheśvara uvāca|
asaṃśayo mahādevi vyāpī sarvagataḥ śivaḥ|
dṛśyatendriyasaṃyogāj jīvapratyayadarśanam||15.8||
yathākāśasthito vāyuḥ śabdasparśaguṇānvitaḥ|
tadvad dehī vijānīyād guṇaceṣṭena nānyathā||15.9||
devy uvāca|
vyāpīti kathitaḥ pūrvaṃ jīvaḥ sarvagato 'pi ca|
taṃ vṛthā kathito 'sy adya mriyate kena hetunā||15.10||
īśvara uvāca|
na jīvo mriyate devi sarveṣāṃ surasundari|
ghaṭāntastho yathākāśo bahirākāśavad yathā||15.11||
ghaṭabhinne viśālākṣi viśeṣo nopalakṣyate|
dehabhinne yadā devi vināśo nopalabhyate||15.12||
susūkṣmaḥ sarvago vyāpī paramātmānam avyayaḥ|
bahir antaś ca bhūtānām acaraś cara eva saḥ||15.13||
aprameyo 'vināśī ca aprapañcaḥ prapañcakaḥ|
sarvendriyaguṇābhāsaḥ sarvendriyavivarjitaḥ||15.14||
evam eṣa mahādevi jīvasya varavarṇini|
kathito 'smi samāsena kim anyac chrotum icchasi||15.15||

---- sāraśreṣṭham ----

devy uvāca|
sāraśreṣṭhaṃ mahādeva kathayeśāna īśvara|
śrotum icchāmi deveśa mānuṣāṇāṃ hitaṃ vada||15.16||
īśvara uvāca|
āśramāṇāṃ gṛhī śreṣṭho varṇaśreṣṭhā dvijātayaḥ|
aśvamedhaḥ kratuśreṣṭho japaśreṣṭho 'ghamarṣaṇaḥ||15.17||
devatānāṃ hariḥ śreṣṭhaḥ śreṣṭhā gaṅgā nadīṣu ca|
anāśanas tapaḥśreṣṭhas tīrthaśreṣṭhaḥ suradrahaḥ||15.18||
kṣomaṃ vastreṣu ca śreṣṭhaṃ yaśaḥ śreṣṭhaṃ vibhūṣaṇam|
bhārataṃ śrutiṣu śreṣṭhaṃ vrataśreṣṭho dayāparaḥ||15.19||
dāneṣu cābhayaṃ śreṣṭhaṃ manaḥ śreṣṭhendriyeṣu ca|
vidyā saṃgrahaṣu śreṣṭhā satyaṃ śreṣṭhaṃ vacaḥsu ca||15.20||
āyudhānāṃ dhanuḥ śreṣṭhaṃ bāndhaveṣu ca mātaraḥ|
jñānam auṣadhiṣu śreṣṭhaṃ vaidyaśreṣṭhaḥ śivākṣaraḥ||15.21||
akāraś cākṣaraḥ śreṣṭho dharmaśreṣṭho hy ahiṃsakaḥ|
paśuṣu saurabhī śreṣṭhā nareṣu ca narādhipaḥ||15.22||
māsi mārgaśiraḥ śreṣṭhaṃ kṛtaḥ śreṣṭhaś caturyuge|
vasanta ṛtuṣu śreṣṭhaḥ śreṣṭhaṃ cāyanam uttaram||15.23||
amāvāsyā dinaśreṣṭhā grahaśreṣṭho divākaraḥ|
strīṣu lakṣmīr dhṛtiḥ śreṣṭhā vasuśreṣṭho hutāśanaḥ||15.24||
ṛṣiṣu uśaṇā śreṣṭhaḥ kāntiśreṣṭho niśākaraḥ|
nakṣatreṣv abhijit śreṣṭhaḥ kālaḥ śreṣṭhaḥ kaleṣu ca ||15.25||
vedeṣu ca varaṃ sāma sthāvareṣu himālayaḥ|
aśvattho vaṭa vṛkṣeṣu bhūteṣu vara cetanaḥ||15.26||
adhyātma sarvavidyāsu vākya satya vara smṛtaḥ|
prahlādo vara daityeṣu yakṣarakṣo dhaneśvaraḥ||15.27||
marīcir vara vāteṣu hariḥ śreṣṭho mṛgeṣu ca|
sādhya nārāyaṇaḥ śreṣṭhaḥ pitṝṇāṃ ca pitāmahaḥ||15.28||
etat samāsato devi kathito 'si varānane|
sarvasāraṃ samuddhṛtya kiṃ bhūyaḥ kathayāmy aham||15.29||

||iti vṛṣasārasaṃgrahe jīvanirṇayo nāmādhyāyaḥ pañcadaśamaḥ||





---- yogasadbhāvanirṇayaḥ ----

devy uvāca|
adhunā śrotum icchāmi yogasadbhāvanirṇayam|
karaṇaṃ ca yathānyāyaṃ kathayasva sureśvara||16.1||
īśvara uvāca|
śṛṇu devi pravakṣyāmi yogasadbhāvam uttamam|
yaṃ viditvā na paśyanti janāḥ saṃsārabandhanam||16.2||
brahmahā gurutalpī vā surāpasteya eva vā|
athavā saṃkare jātas tat sarvam apanodati||16.3||
muhūrtārdhe muhūrte vā prāṇāyāmaparāyaṇaḥ|
dhyeyaṃ cintayamānasya tatpāpaṃ kṣīyate narāt||16.4||
na yamo nāntakaḥ kruddho na mṛtyur bhīmavigrahaḥ|
nāviśanti mahātmāno yogino balavattarāḥ||16.5||
yathā vai sarvadhātūnāṃ doṣā dahyanti dhāmyatām|
tathā pāpāḥ pradahyante dhruvaṃ prāṇasya nigrahāt||16.6||
aśvamedhasahasraṃ ca rājasūyaśataṃ tathā|
prāṇāyāmaśataṃ caiva na tattulyaṃ kadācana||16.7||
yajñena devān āpnoti rājyaṃ vai tapasaḥ phalam|
saṃnyāsād brahmaṇaḥ sthānaṃ vairāgyāt prakṛtālayam||16.8||
jñānāt prāpnoti kaivalyaṃ paraṃ brahma sanātanam|
ity etā gatayaḥ pañca vidhivat parikīrtitāḥ||16.9||
muhūrtārdhaṃ muhūrtaṃ vā yogaṃ yuñjīta yogavit|
nistaret sarvapāpāni amṛtatvaṃ ca gacchati||16.10||
yuñjāno 'pi prayatnena yāvat tattvaṃ na vindati|
brahmaloke dhruvaṃ vāso viṣṇuloke ca sundari||16.11||
bhuktvā karmasahasrāṇi sarvakāmasamanvitaḥ|
kṣīṇapuṇyas tato martye jāyate vipule kule||16.12||
yogam evābhiseveta pūrvajātismaro naraḥ|
saṃsārārṇavam uttīrya sa śivatvam avāpnuyāt||16.13||

---- yogavidhiḥ ----

devy uvāca|
yogasya vidhim icchāmi śrotuṃ me puruṣottama|
dhyānadhāraṇasiddhīnāṃ kathayasva sureśvara||16.14||
maheśvara uvāca|
śṛṇu yogavidhiṃ vakṣye bhavapāśanikṛntanam|
śucir ekāgracittas tu janaśabdavivarjite|
tatrāsīnāsane yogī paramātmāna cintayet||16.15||
padmakaṃ svastikaṃ caiva niṣkalam añjalis tathā|
ardhacandraṃ ca daṇḍaṃ ca paryaṅkaṃ bhadram eva ca||16.16||
etadāsanabandhena baddhvā yogaṃ samabhyaset|
samaṃ kāyaśirogrīvaṃ dhārayann acalasthitaḥ||16.17||
pratyāhāras tathā dhyānaṃ prāṇāyāmaś ca dhāraṇā|
tarkaś caiva samādhiś ca ṣaḍaṅgo yoga ucyate||16.18||
viṣayāsaktacittānām indriyāṇāṃ prati prati|
manasākarṣayed yas tu pratyāhāraḥ sa ucyate||16.19||
śabdādiviṣayān devi vartulīkṛtya dhārayet|
vītarāgaḥ samādhistho dhyeye vastuni yojayet||16.20||
ātmā dhyātā mano dhyānaṃ dhyeyaḥ śuddhaḥ paraḥ śivaḥ|
yat paraṃ paramaiśvaryam ekaṃ tatra prayojanam||16.21||
pūrakaḥ kumbhakaś caiva recakas tadanantaram|
praśāntaś ceti vikhyātaḥ prāṇāyāmaś caturvidhaḥ||16.22||
pūrake sthāpayed vahniṃ pādāṅguṣṭhena buddhimān|
kumbhakena virudhyeta dahyamānaṃ vicintayet||16.23||
bhasmībhūtaṃ tathātmānaṃ recakena vicintayet|
śuddhadehas tataś cātmā śuddhasphaṭikanirmalaḥ||16.24||
tālaśabdas tu nirvāṇaṃ daśa dve ca prakīrtitaḥ|
prāṇāyāmān na saṃdeho dviguṇā dhāraṇā smṛtā||16.25||
yoge tu triguṇā proktā saṃkrame ca caturguṇā|
tathotkrāntau pañcaguṇā yogasiddhis tu ṣaḍguṇā||16.26||
ṣaḍaṅgena samāyukto yogayuktas tu nityaśaḥ|
mānaso yaugapadyaś ca dvirūpo yoga ucyate||16.27||
akṛtvā prāṇasaṃrodhaṃ manasaikena kevalam|
dhyāyeta paramaṃ sūkṣmaṃ sa yogo mānasaḥ smṛtaḥ||16.28||
saṃyamya manasā prāṇaṃ prāṇāyāmān manas tathā|
evaṃ dhyāyet paraṃ sūkṣmaṃ yaugapadyaḥ sa ucyate||16.29||

---- siddhilakṣaṇam ----

siddhilakṣaṇa yogasya śṛṇu vakṣyāmi sundari|
śaṅkhabherīmṛdaṅgaṃ ca veṇudundubhim eva ca|
tāḍitaṃ na ca vindeta yadā tanmayatāṃ gataḥ||16.30||
śītoṣṇaṃ sukhaduḥkhaṃ ca tṛṣṇābhukṣaṃ tathaiva ca|
vedanāṃ naiva jānāti yogasiddhas tu sundari||16.31||
eṣa yogavidhir devi tava pṛṣṭena sundari|
kathito 'smi samāsena kim anyat kathayāmy aham||16.32||
devy uvāca|
vinā yogena deveśa saṃsāratāraṇaṃ mama|
kathayasva mahādeva nirvikalpakaraṃ manaḥ||16.33||
maheśvara uvāca|
sadāśivas tu niśvāsa ūrdhvaśvāsaḥ paraḥ śivaḥ|
tayor madhye tu vijñeyaḥ paramātmā śivo 'vyayaḥ||16.34||
dhyānayogaṃ na tasyāsti karaṇaṃ ca na vidyate|
jñātamātreṇa mucyante kim anyat paripṛcchasi||16.35||

---- pañca śāstrāṇi ----

jñānam anyat pravakṣyāmi śṛṇu devi nibodha me|
śāstrapañcasu yat proktaṃ śṛṇu saṃkṣepa nirṇayam|
sāṃkhye yoge pañcarātre śaive vede ca nirmitam||16.36||
yat sāṃkhyasiddhaṃ kathayāmy ahaṃ te
saṃsāraghorārṇavayogasāram|
yogeṣu sāreṣv atha pañcarātre
vedeṣu śaiveṣu ca niścayas te||16.37||
ghrāṇendriyādyeṣu ca yat samastam
manaś ca līnaṃ bhavatīva yasya|
buddhyā niyamya sakalān hi bhāvān
sa labdhalakṣyaḥ śivam abhyupaiti||16.38||
śrotrādisarvendriyaniścalatve
ekāgracittaṃ manasā niyamya|
svadehaśūnyaḥ sa bhavec cireṇa
saṃyogasiddhiṃ pravadanti tajjñāḥ||16.39||
ādāv eva manaḥ śanair uparamet kṛtvā ca vaśyendriyaṃ
yāvat tal layatāṃ vrajeta manasā niḥsaṃjñadehas tathā|
etad dhyānasamādhiyogasakalaṃ prāpnoti niḥsaṃśayaṃ
kiṃ tac chāstrasahasrakoṭipaṭhitaṃ sāraṃ na yo 'nviṣyati||16.40||
ātmārāmajitaḥ samādhinirato vairāgyam apy āśritaḥ
cittaṃ yasya parikṣayo yadi bhavet tiṣṭhet tanutvaṃ yathā|
taj jñeyaṃ gatim uttamaṃ śivapadaṃ saṃsāraduḥkhacchidaṃ
vedānteṣu ca niṣṭha eṣa kathitaḥ kiṃ śāstram anyad viśet||16.41||
hṛtpadme karṇikāyām upari ravir avadyotayanto 'ntarālam
yattejastejamārgair bahalatamaghanair dyotanād dīptadīpam|
bhittvā yat tāludeśe mukham uparigataṃ tāludeśena mūrdhni
! mūrdhni dvārāntareṇa śivaparamapadaṃ yānti yogena yuktāḥ||16.42||
kṛṣṇaḥ kṛṣṇatamottamo 'timahato yas tejatejātmakaḥ
lokālokadharādharaḥ śriyapatiḥ prāṇapraviṣṭālayaḥ|
kartā kāraṇam avyayo 'vyayam asau vyāpī vibhaktāvidam
viṣṇur bhāvamayo vibhaktaviṣayair viśveśvaro viśvavit||16.43||
! eṣa tattvavaraḥ parāparamayas tejaḥ parasthānadaḥ
buddhyā bhāvanabhāvayendriyamano dehāntar ālokayan|
hṛtpadmāyatanasthitaḥ sa puruṣo niśvāsam ucchvāsadaḥ
nādas tasya sadā sadā nadati taṃ nādopariṣṭhā haraḥ||16.44||
yas tejas tejate 'jo bahuniviḍaghano granthimālopagūḍhaḥ
mūrtir mūrtānusārī bahukaraṇabhṛtaṃ kāraṇād dehabandhaḥ|
bhittvā granthiṃ sapāśaṃ viṣam iva viṣayaṃ tyaktasaṅgaikabhāvāḥ
paśyanty ete tam īśaṃ guṇakalarahitaṃ nirvikāraṃ prakāśam||16.45||
yo 'sau tejāntarātmā kamalapuṭakuṭīsaṃkaṭasthānalīnaḥ
indor bhāsānurūpī vimaladalasadācchāditaḥ karṇikāyām|
tatra sthāne sthito 'sau tribhuvananilayaḥ sarvabhūtādhivāsaḥ
ākāśād ūrdhvatattvasthitavikasakalāsaṃhato muktabandhaḥ||16.46||
etāni tattvāny akhilāni devi
saṃkṣepataḥ kīrtitaḥ pañcabhedaḥ|
śrotuṃ kim anyad vijigīṣitārtham
saṃsāramokṣeṇa ca tatparo 'sti||16.47||
devy uvāca|
tuṣṭāsmi deva mama saṃśayam adya naṣṭam
adya prasannaparameśvara īśvara tvam|
adya śrutaṃ tvayi ca puṇyaphalaprabhāvam
pūrṇāni cādya mama iṣṭamanorathāni||16.48||
ajñānapaṅkaghanamadhyanilīyamānām
uttārayeśa sakalārtivināśanāya|
sarveśa tattvaparamārtha namo namas te
adyāpi tṛptir iha nāsti mamāpi śambho||16.49||
pītvāmṛtaṃ cottamavaktrajātam
ākhyāhi dānaṃ phaladharmasāram|
saṃsārapāraṃ paramaṃ nayasva
kṛpāṃ mayīśāna kuru prasīda||16.50||

||iti vṛṣasārasaṃgrahe 'dhyātmanirṇayo nāmādhyāyaḥ ṣoḍaśamaḥ||





---- dānadharmaviśeṣaḥ ----

devy uvāca|
pṛthag dānasya icchāmi śrotuṃ māṃ dātum arhasi|
annavastrahiraṇyānāṃ gobhūmikanakasya ca||17.1||
bhagavān uvāca|
susaṃskṛtam annam atipradadyād
ghṛtaprabhūtam avadaṃśayuktam|
ghṛtaprapakvaṃ sukṛtaṃ ca pūpaṃ
sitena khaṇḍena guḍena yuktam||17.2||
mārgaṃ khagaṃ codakajaṅgalaṃ ca
dadyād vaṭaṃ nāgaravaṃśamūlam|
śākaṃ phalaṃ cāmlamadhūratiktaṃ
pānaṃ payaḥ śītasugandhatoyam||17.3||
dadhi pradadyād guḍamiśritaṃ ca
mṛṇāla śālūka ca nālakā ca|
sadakṣiṇālepapavitrapuṣpaṃ
śraddhānvitaḥ satkṛtayā praṇamya||17.4||
prayāti lokaṃ jagadīśvarasya
vimānayānaiḥ sahito 'psarobhiḥ|
ekaikasikthasya sahasravarṣam
annaprado modati devaloke||17.5||
cyutaś ca martye sa bhaved dhanāḍhyaḥ
kulodgataḥ sarvaguṇopapannaḥ|
yaśaḥ śriyaṃ sarvakalājñatā ca
bhavet sa bhogī sakalatraputraḥ||17.6||
dadyād daridrakṛpaṇārtadīnāṃ
kālāgatatvāturam āgatānām|
tṛṣṇābubhukṣāgatikāgatānāṃ
dattvā sa dharmaphalam āśrayeta||17.7||
deśe ca kāle ca tathā ca pātre
dānādidharmasya phalaṃ kaniṣṭham|
vāṇijyadharmā hi phalāśritānāṃ
dharmo hi tasya na ca nirmalo 'sti||17.8||
toyaṃ ca dadyāl laghupūrṇakumbhaṃ
śītaṃ sugandhaṃ parivāsitaṃ ca|
sa yāti lokaṃ salileśvarasya
na saptajanmāni tṛṣābhibhūtaḥ||17.9||

---- vastrādipradānam ----

upānahaṃ yo dadati dvijāya
suśobhanaṃ tailasudīpitaṃ ca|
te yānti lokam amarādhipasya
yamālayaṃ kaṣṭapathā na yānti||17.10||
prakṣīṇapuṇyaḥ punar atra loke
jāto bhaved divyakulopapannaḥ|
dhanaiḥ samṛddho 'dhipatitvatāṃ ca
rathāśvanāgāsanagā bhavanti||17.11||
vastrapradānena bhavanti devi
rūpottamāḥ sarvakalājñatā ca|
samṛddhisaubhāgyaguṇānvitāś ca
svargacyutās te puruṣā bhavanti||17.12||
vastrapradānābhiratasya puṃsaḥ
anyāṃ pravakṣyāmi tataḥ praśaṃsām|
vastraṃ tu lokeṣv abhipūjanīyaṃ
vastraṃ narāṇāṃ tv atimānanīyam||17.13||
vastraṃ tu bhūyo na ca mānalābhaḥ
parābhavaś cātijugupsanaṃ ca|
tasmād dhi vastraṃ satataṃ pradeyaṃ
yaśaḥ śriyaḥ svargam anantalābham||17.14||
yāvanti sūtrāṇi bhavanti vastre
tāvadyugaṃ gacchati somalokam|
puṇyakṣayāj jāyati martyaloke
vastraprabhūte dhanadhānyakīrṇe|
surūpasaubhāgyayaśasvinaś ca
vidyādharā lokaprabhutvatāṃ ca||17.15||
dvijebhyaś chatraṃ sukṛtaṃ pradadyād
varṣātapatraṃ dṛḍhaśobhanaṃ ca|
aṅgāravarṣaṃ trapukhaḍgam ādyam
asaṃśayaṃ trāyati yāmyamārge||17.16||
svargaṃ ca yāti grahanāyakasya
sa varṣakoṭyāyutam antakāle|
jāyanti te mānuṣa martyaloke
gṛhottame bhogapatir bhavanti||17.17||
kṛtvā maṭhaṃ śobhana vipradātā
dravyeṇa śuddhena tu pūrayitvā|
sa yāti devendrasado yatheṣṭaṃ
sa varṣakoṭīśata divyasaṃkhye||17.18||
tadantakāle yadi mānuṣatvaṃ
jāyanti te saptamahīprabhoktā|
sa saptaratnatrayasamprayukto
balādhiko yajñasahasrakartā||17.19||

---- bhūmipradānam ----

bhūmipradātā dvija hīnadīnaḥ
samṛddhasasyo jalasaṃnikṛṣṭaḥ|
sa yāti lokam amarādhipasya
vimānayānena manohareṇa||17.20||
manvantaraṃ yāvad abhuktabhogān
tadantakāle cyuta martyaloke|
sa jambukhaṇḍādhipatir bhaveta
vīryānvito rājasahasranāthaḥ||17.21||

---- gopradānam ----

sacailaghaṇṭāṃ kanakāgraśṛṅgāṃ
dogdhrīṃ savatsāṃ payasā dvijānām|
dattvā dvijebhyaḥ samalaṅkṛtāṃ gāṃ
prayānti lokaṃ surabhīsutānām||17.22||
yāvanti romāṇi bhavanti gāvas
tāvad yugānām anubhūya bhogān|
tasmāc cyutā martya mahībhujās te
sahasrarājānugato mahātmā||17.23||

---- suvarṇādipradānam ----

suvarṇakāṃsyāyasaraupyadātā
tāmrapravālān maṇimauktikādyān|
dattvā dvijebhyo vasusādhyaloke
prāpnoti varṣaṃ daśapañcakoṭyaḥ||17.24||
bhuktvā yatheṣṭaṃ krama devalokān
cyutaś ca martye sa bhaven narendraḥ|
sudurjayaḥ śakrasahasrajetā
sudīrgham āyuś ca parākramaś ca||17.25||

---- vimiśraviṣayāṇi ---- 

yat prekṣaṇaṃ darśayituṃ pradātā
surūpasaubhāgyaphalaṃ labheta|
tṛṇāśanāmūlaphalāśanena
labheta rājyāni akaṇṭakāni||17.26||
labheta parṇāśana svargavāsaṃ
payaḥprayogena ca devalokam|
śuśrūṣaṇe yo gurave ca nityaṃ
vidyādharo jāyati martyaloke||17.27||
dadyād gavāṃ grāsa tṛṇasya muṣṭiṃ
gavāḍhyatāṃ jāyati martyaloke|
śrāddhaṃ ca dattvā prayato dvijāya
samṛddhasantāna bhaved yugānte||17.28||
ahiṃsako jāyati dīrgham āyuḥ
kulottamo jāyati dīkṣitena|
kālatrayaṃ snānakṛtena rājyaṃ
pītvā ca vāyuṃ tridaśādhipatvam||17.29||
anaśnatāyāḥ phalam īśaloke
tṛptir bhavet toyapradānaśīlaḥ|
annapradātā puruṣaḥ samṛddhaḥ
sa sarvakāmān labhatīha loke||17.30||
śraddhāmatir yaḥ praviśed dhutāśaṃ
sa yāti lokaṃ prapitāmahasya|
satyaṃ vaded yo 'pi ca dharmaśīlo
modaty asau devi sahāpsarobhiḥ||17.31||
rasāṃs tu ṣaḍ ye parivarjayanti
atīva saubhāgya labheta sādhvī|
dānena bhogān atulān labheta
cirāyutāṃ yāti hi brahmacaryāt||17.32||
dhanāḍhyatāṃ yāti hi puṇyakarmā
maunena ājñāṃ labhate alaṅghyām|
prāpnoti kāmaṃ tapasaḥ sutaptaṃ
kīrtiṃ yaśaḥ svargam anantabhogam|
āyuḥśriyārogyadhanaprabhutvaṃ
jñānādilābhaṃ tapasā labheta||17.33||
trailokyādhipatitva śakra{|}m{|}agamat kṛtvā tapo duṣkaraṃ
yakṣeśo 'pi tapaḥprabhāvam abhavad guhyādhipatyaṃ mahat|
rakṣeśo 'pi vibhīṣaṇas tv amaratāṃ prāptas tapasaiva tu
rudrārādhanatatparas tapaphalān nandī gaṇatvaṃ gataḥ||17.34||
jñānaṃ dvijānāṃ tapa āha viṣṇuḥ
kṣatraṃ tapo rakṣaṇam āha sūryaḥ|
vaiśyaṃ tapaś cārjanam āha vāyuḥ
śūdraṃ hi śilpaṃ tapa āha indraḥ||17.35||
raṇotsahaṃ kṣatriyayajñam iṣṭaṃ
vaiśye havir yajñam udāharanti|
śūdrasya yajñaḥ paricaryam iṣṭaṃ
yajñaṃ dvijānāṃ japam ukta<crux>mokṣaḥ</crux>||17.36||

---- svamāṃsarudhiraputrakalatradānam ----

devy uvāca|
svamāṃsarudhiraṃ dānaṃ dānaṃ putrakalatrayoḥ|
kiṃ praśasyaṃ mahādeva śrotum icchāmi tattvataḥ||17.37||
maheśvara uvāca|
svamāṃsarudhiraṃ dānaṃ praśaṃsanti manīṣiṇaḥ|
śrūyatāṃ pūrvavṛttāni saṃkṣipya kathayāmy aham||17.38||
uśīnaras tu rājarṣiḥ kapotārthe svakāṃ tanum|
tyaktvā svargam anuprāptaḥ parārthe paratatparaḥ||17.39||
putramāṃsaṃ svayaṃ chittvā agnidattaṃ purānaghe|
tena dānaprabhāvena alarkas tridivaṃ gataḥ||17.40||
svadāradānena sudāsaputra
aputrabhūtasya ca putra jātaḥ|
svarge svayaṃ cākṣayabhogalābhaṃ
prāpto mahaddānaphalaprabhāvāt||17.41||
yādavaś cārjuno devi dattvā khāṇḍavabhojanam|
tapanasya prasādena saptadvīpeśvaro bhavet||17.42||
hariṇā ca śirāṃ bhittvā dattaṃ me rudhiraṃ purā|
pratīcchitaṃ kapālena brahmasambhavajena me||17.43||
divyavarṣasahasrāṇi dhārā tasya na chidyate|
parituṣṭo 'smi tenāhaṃ karmaṇānena sundari||17.44||
varaṃ dattaṃ mayā devi purāṇapuruṣo 'vyayaḥ|
akṣayaṃ balam ūrjaṃ ca ajarāmaram eva ca||17.45||
mamādhikaṃ bhaved viṣṇur mām api tvaṃ vijeṣyasi|
evamādīny anekāni mayoktāni janārdane||17.46||
niṣkampaniścalamanāḥ sthāṇubhūta iva sthitaḥ|
dadhīciḥ svatanuṃ dattvā vibudhānāṃ varānane|
bhuktvā lokān kramāt sarvān śivaloke pratiṣṭhitaḥ||17.47||

---- anyāni dānāni ----

jāmadagnir mahīṃ dattvā kāśyapāya mahātmane|
ihaiva sa phalaṃ bhoktā devarājyam avāpsyati||17.48||
dattvā gosakalaṃ devi vyāsasyāmitatejasaḥ|
yudhiṣṭhiro mahīpālaḥ sadehas tridivaṃ gataḥ||17.49||
satyabhāmā svakaṃ bhartrā dattvā nāradasatkṛtam|
dānasyāsya prabhāvena akṣayaṃ tridivaṃ gataḥ||17.50||
catuḥṣaṣṭisahasrāṇi gavāṃ dattvā dvijanmane|
duryodhano mahīpālo gataḥ svargam anantakam||17.51||
vāsukiḥ sarparājendro dattvā vipra susaṃskṛtām|
jaratkāroś ca sā bhāryā sarve nāga vimokṣitāḥ||17.52||

---- dānabhūmayaḥ ----

gobhūmikanakādīnāṃ dānaṃ kanyasam ucyate|
bhṛtyaputrakalatrāṇāṃ dānaṃ madhyamam ucyate||17.53||
svadehapiśitādīnāṃ dānam uttamam ucyate|
etat sarvaṃ yadā dānaṃ tad dānam uttamottamam||17.54||
yāvaj janmasahasrāṇi bhoktā bhavati kanyasaḥ|
śatajanmasahasrāṇi bhoktā bhavati madhyamaḥ||17.55||
uttamaḥ phalabhoktā ca janmakoṭiśatatrayam| 
parārdhadvayajanmānāṃ bhoktā vai cottamottamaḥ||17.56||
bhūtānām anukampayā yadi dhanaṃ dātā sadā tv arthine
dīnāndhakṛpaṇeṣv anāthamaline śvānāditiryakṣu ca|
yady evaṃ kurute sadārtiharaṇaṃ śraddhānvito bhaktimān
tasyānantaphalaṃ vadanti vibudhāḥ saṃyamya saṃdarśanāt||17.57||

||iti vṛṣasārasaṃgrahe dānadharmaviśeṣaṃ nāma saptādaśamo 'dhyāyaḥ||





---- svargān{ }martyam{ }upāgatānāṃ cihnāni ----

devy uvāca|
bhuktvā tu bhogān suciraṃ yatheṣṭaṃ
puṇyakṣayān martyam upāgatānām|
cihnāni teṣāṃ kathayasva me 'dya
yathākramaṃ karmaphalaṃ viśeṣāt||18.1||

---- dānāṣṭakam ----

maheśvara uvāca|
sadānnadātā kṛpaṇārtidīnāṃ
sa varṣakoṭyāyutam īśaloke|
bhuktvā ca bhogān samam apsarobhiḥ
prakṣīṇapuṇyaḥ punar eti martyam||18.2||
jāyanti divyeṣu kuleṣu puṃsaḥ
sastrīsamṛddhe bahubhṛtyapūrṇe|
gauraśvaratnādidhanākuleṣu
rūpojjvalaḥ kāntisamāyutaś ca|| 18.3||
vastraṃ susatkṛtya dvijasya dānāt
svargeṣu modanti sa varṣakoṭyaḥ|
punaś ca te martyam upāgatāś ca
cihnaṃ mahacchrīpadam āpnuvanti||18.4||
kūpaprapāpuṣkariṇīpradātā
sa lokam āpnoti jaleśvarasya|
tataḥ sa tasmāc cyutim āpya lokāt
sukhī sutṛpteṣu kuleṣu jāyet||18.5||
ratnipramāṇād api hemadānāt
surendralokaṃ samavāpnuvanti|
tasmāc cyuto martyam upāgatānāṃ
cihnaṃ samṛddhir dhanadhānyalakṣmyāḥ||18.6||
adūṣyabhūmīvaravipradānāt
sa lokam āpnoti sureśvarasya|
bhuktvā tu bhogān cyuta martyaloke
cihnaṃ labhed vai viṣayādhipatvam||18.7||
dvijasya satkṛtya tilapradātā
sa lokam āpnoti ca keśavasya|
bhraṣṭas tato martyam upāgatas tu
cihnaṃ labhed akṣayam arthalābham||18.8||
gavāṃ surūpāṃ vidhivad dvijānāṃ
dattvā ca golokam avāpnuvanti|
kalpāvasāne samupetya martye
cihnaṃ gavāḍhyaṃ śatagoyutaṃ ca||18.9||
svargaṃ gatānāṃ puruṣasya cihnaṃ
dhanāḍhyatā śrī sukhabhogalābham|
āyuryaśorūpakalatraputraṃ
sampadvibhūtikulakīrtim artham||18.10||

---- nirayān{ }martyam{ }upāgatānāṃ cihnāni ----

dānāṣṭakaṃ cottama kīrtitaṃ te
cihnaṃ ca lokaṃ ca samāsato me|
śṛṇotu devī nirayāgatānāṃ
cihnaṃ ca karmaṃ ca vipākatāṃ ca||18.11||
hatvā ca vipraṃ manasā ca vācā
sa yāti pāraṃ nirayasya ghoram|
aśītikalpaṃ niraye krameṇa
bhuktvā punas tirya śatāyutānām||18.12||
jāyanti te mānuṣa hīnavidyāḥ
pratyantavāsāḥ kulavittahīnāḥ|
nityaṃ ca tasyā kṣayarogapīḍā
idaṃ tu cihnaṃ dvijajīvahartuḥ||18.13||
pītvā ca madyaṃ dvija kāmato vā
āghrāti gandhaṃ svamanīṣikeṇa|
sa yāti ghoraṃ narakam asahyaṃ
yāvac ca kalpaṃ daśa atra bhuktvā||18.14||
tiryaṃ ca sarvam anubhūya duḥkhaṃ
sa kaṣṭakaṣṭena manuṣyajanma|
caṇḍālaśaunaśvapacatvam eti
śyāmaṃ ca tālu bhavatīha cihnam||18.15||
nindanti ye veda <crux>sambhūya</crux> jihvā
yaḥ kūṭasākṣī sa ca khalv alāndhau|
suhṛdvadhā mṛtyuśataṃ hi garbhe
garhāśanocchiṣṭabhujo bhavanti||18.16||
stainyaṃ tu yaḥ kurvati pāpasattvaṃ
te pāpadoṣān narakaṃ vrajanti|
manvantarādīny anubhūya duḥkhaṃ
punaś ca tiryaṃ śataśo 'nubhūyāt||18.17||
mānuṣyajanmeṣu ca duḥkhabhāgī
stenatvam āyāti punaś ca mūḍhaḥ|
suvarṇacorī kunakhatva cihnaṃ
viśīrṇagātro rajatāpahārī||18.18||
tāmrāpahārī sphuṭitāgrapāṇir
lohāpahārī bhujacheda cihnam|
kāṃsāpahārī karabhagna cihnaṃ
hṛtvā ca rītitrapusīsakānām||18.19||
nāsoṣṭhakarṇaśravaṇasya chedaś
cihnaṃ nṛṇāṃ vastraharaḥ kucailaḥ|
dhānyāpahārī bhavate 'ṅgahīno
dīpāpahārī bhavate 'ndha cihnam||18.20||
nirvāpahā kāṇa bhaveta cihnaṃ
yaḥ strīṃ haret so 'pi jitaḥ striyā syāt|
sasyāpahārī bhavate 'nnahīno
hṛtvāyudham astrahatatva cihnam||18.21||
annāpahārī paradattabhoktā
hṛtvā tu gāvaḥ sa bhaved daridraḥ|
hariṃ haret tad dhariṇā dahanti
hṛtvā tu meṣān ajagardabhaṃ vā||18.22||
sa bhārabhṛjjīvya{|}m{|}udāharanti
ratnāpahārī anapatyatā ca|
chatrāpahārī apavitratā ca
hṛtvā ca bījaṃ sa bhaved abījaḥ||18.23||
godhūmaśāliyavamudgamāṣān
hṛtvā masūraṃ vilayaṃ vrajanti|
kāmāturo mātara mātṛputrīṃ
mātṛsvasāṃ gacchati mātulānīm||18.24||
rājāṅganāṃ putrasutāṃ snuṣāṃ ca
pravrājinīṃ brāhmaṇim antyajāṃ ca| 
ajāśvameṣaṃ surabhīsutāṃ ca
yat kāmayet teṣu vimūḍhacetāḥ||18.25||
sa yāti kṛcchraṃ narakaṃ sughoraṃ
sa varṣakoṭīśataśo bhramitvā|
tiryaṃ ca bhūyaḥ śataśo vyatītya
kaṣṭena vai jāyati mānuṣatvam||18.26||
hīnāṅgatāṃ dīnaśarīratāṃ ca
yo mātṛgāmī sa bhaved aliṅgaḥ|
mātṛsvasātalpaga vātaliṅgo
liṅgoparodhaḥ sutaputrikāmaḥ||18.27||
snuṣāṃ ca yaḥ sevati raktamehī
dauścarmatāṃ ca dvijasundarīṣu|
rājāṅganāyāsu ca liṅgacchedaḥ
pravrājinīkāmuka mūtrakṛcchram||18.28||
savyādhiliṅgaṃ labhate 'ntyajāsu
vilīnaliṅgaḥ paśuyonigāmī|
jāyanti te mūṣika dhānyacaurī
kṣīraṃ hared vāyasatāṃ prayāti||18.29||
kāṃsāpahārī sa bhavet tu haṃsaḥ
śvānatvam āyāti rasāpahārī|
hṛtvā ca sūcīṃ tu bhavet sa daṃśaḥ
hṛtvā tu sarpir vṛkatāṃ prayāti||18.30||
māṃsaṃ tu hṛtvā sa bhaveta gṛdhras
tailāpahārī khagatāṃ prayāti|
guḍaṃ ca hṛtvā guḍikā bhavanti
śākāpahārī sa bhaven mayūraḥ||18.31||
hṛtvā paśuṃ paṅgura jāyate ha
śvitratvam āyāti suvastrahārī|
hṛtvā dukūlaṃ sa ca sārasatvaṃ
kṣaumaṃ ca hṛtvā sa ca darduratvam||18.32||
aurṇāni vastrāṇy apahṛtya meṣaḥ
chucchundarī jāyati gandhahārī|
brahmasvam alpam api hṛtya bhoktā
sa gṛdhra ucchiṣṭabhujo bhavanti||18.33||
pādena yaḥ sparśayate dvijāṅghriṃ
tad vātaraktaṃ caraṇe bhaveta|
pādena yaḥ sparśayate ca gāvaḥ
sa pādarogān vividhān labheta||18.34||
yo mātaraṃ tāḍayate padena
pāde tadīye kṛmayaḥ patanti|
padā spṛśed yaḥ pitaraṃ durātmā
śūnonnapādaḥ sa bhavet paratra||18.35||
padā spṛśet toyam anādareṇa
sa ślīpadī pādayuge bhaveta|
pādena yaḥ sparśayate hutāśaṃ
sa cāgnipādaḥ satataṃ bhaveta||18.36||
pādena yaś cāryam upaspṛśeta
sa pādachedaṃ bahuśo labheta|
granthāpahārī sa bhaveta mūkaḥ
durgandhavaktraḥ parachidravādī||18.37||
paiśunyavādī sa ca pūtināso
nṛ namravaktras tv anṛtāpavādī|
pāruṣyavaktā mukhapākarogī
asatpralāpī sa ca dantarogaḥ||18.38||
tīkṣṇapradāyī sa ca vakranāsaḥ
sambhinnavaktā sa ca kaṇṭharogī|
kruddhekṣaṇaḥ paśyati yas tu vipraṃ
tīvrākṣirogī sa tu jāyate hi||18.39||
pradveṣayālokayate 'tithīn ya
utpāṭitākṣiḥ sa bhavet paratra|
vairūpyacakṣus tv atisūkṣmacakṣuḥ
sa jāyate kekarapiṅgacakṣuḥ||18.40||
gartākṣikādīni vipaṇḍulāni
netrāmayāny eva ca pāpadoṣāt|
śṛṇvanti ye pāpakathāṃ praśastāṃ
tān karṇasarpiḥ paripīḍayeta||18.41||
śṛṇoti nindāṃ hariśarvayor yaḥ
sa karṇaśūlena tu jīvatīva|
mātāpitṝṇāṃ śṛṇute 'pavādaṃ
sa karṇaśophena vināśam eti||18.42||
śṛṇoti nindāṃ guruviprajāṃ yaḥ
sa karṇapūyaṃ sravate saraktam|
virūpadāridryakulādhameṣu
aniṣṭakarmabhṛtijīvanaṃ ca|
akīrtanaṃ darśanavarjanaṃ ca
śvapākaḍombādiṣu jāyate saḥ||18.43||
etāni cihnaṃ nirayāgatānāṃ
mānuṣyaloke kukṛtasya dṛṣṭam|
samāsataḥ kīrtita eva devi
yathaiva muktas tv iha karmabhaṅgaḥ||18.44||
mātāpitroghatoyā sutaduhitṛvahā bhrātṛgambhīravegā
bhāryāvartā vivartā kuṭilagativadhū bāndhavormītaraṅgā|
kāmakrodhobhakūlā karimakarajhaṣāgrāhakāmā bhayante
mṛtyor ākhyārṇave 'smin na śaraṇa vivaśā kāladaṣṭā prayānti||18.45||
nityaṃ yena vināśa yāti divasaṃ pañcatvam āpadyate
tyaktvā deha vanāntareṣu viṣame śvānaśṛgālākule|
bandhuḥ sarva nivartate gatadayā dharmaika tatra sthitas
tasmād dharmaparo na cānyasuhṛdaḥ sevet paratrārthinaḥ||18.46||

||iti vṛṣasārasaṃgrahe pūrvakarmavipākacihnāṣṭādaśamo 'dhyāyaḥ||





---- gāvaḥ ----

vigatarāga uvāca|
kriyāsūkṣmo mahādharmaḥ karmaṇā kena prāpyate|
alpopāyaṃ narārthāya pṛcchāmi kathayasva me||19.1||
anarthayajña uvāca|
alpopāyaṃ mahādharmaṃ kathayāmi dvijottama|
sukhena labhate svargaṃ karmaṇā yena tac chṛṇu||19.2||
lokānāṃ mātaro gāvo gobhiḥ sarvaṃ jagad dhṛtam|
gomayam amṛtaṃ sarvaṃ jātaṃ sarvaṃ śivecchayā||19.3||
sarvadevamayā gāvaḥ sarvadevamayo dvijaḥ|
sarvadevamayī bhūmiḥ sarvadevamayaḥ śivaḥ||19.4||
tasmād gāvaḥ sadā sevyā dharmamokṣārthasiddhidāḥ|
paricaryā yathāśaktyā grāsavāsajalādibhiḥ||19.5||
tāḍayen nātivegena vācayen mṛdunācaret|
pālayeta ghanāḍhyeṣu bhagnodvigneṣu yatnataḥ||19.6||
vyādhivraṇaparikleśa oṣadhopakramaṃ caret|
kaṇḍūyanaṃ ca kartavyaṃ yathāsaukhyaṃ bhaved gavām||19.7||
gavāṃ pradakṣiṇaṃ kṛtvā śraddhābhaktisamanvitaḥ|
sāgarāntā mahī sarvā pradakṣiṇīkṛtā bhavet||19.8||
spṛṣṭasaṃsparśanādye ca śraddhayā yadi mānavaḥ|
ahorātrakṛtaṃ pāpaṃ naśyate nātra saṃśayaḥ||19.9||
lāṅgūlenoddhṛtaṃ toyaṃ mūrdhnā gṛhṇāti yo naraḥ|
yāvaj jīvakṛtaṃ pāpaṃ naśyate nātra saṃśayaḥ||19.10||
vidhivat snāpayed gāṃś ca mantrayuktena vāriṇā|
tenāmbhasā svayaṃ snātvā sarvapāpakṣayo bhavet||19.11||
vyādhir vighnam alakṣmītvaṃ naśyate sadya eva ca|
mṛtāpatyānapatyāś ca snānam eva praśasyate||19.12||
gavāṃ śṛṅgodakaṃ gṛhya mūrdhni yo dhārayen naraḥ|
sa sarvatīrthasnānasya phalaṃ prāpnoti mānavaḥ||19.13||
grāsamuṣṭipradānena goṣu bhaktisamanvitaḥ|
agnihotraṃ hutaṃ tena sarvadevāḥ sutarpitāḥ||19.14||
catvāraḥ stanadhārās tu yas tu mūrdhnā pratīcchati|
sa catuḥsāgaraṃ gatvā snānapuṇyaphalaṃ labhet||19.15||
gavārthaṃ yas tyajet prāṇān gograheṣu dvijottama|
kalpakoṭiśataṃ divyaṃ śivaloke mahīyate||19.16||
cyutabhagnādisaṃskāraṃ sarvaṃ yaḥ kurute naraḥ|
bhāryākoṭiśataṃ dānaṃ yat phalaṃ parikīrtitam|| 19.17||
tat phalaṃ labhate martyaḥ śivalokaṃ ca gacchati|
śivalokaparibhraṣṭaḥ pṛthivyām ekarāḍ bhavet||19.18||
samāsataḥ samākhyātaṃ yathātattvaṃ dvijottama|
na śakyaṃ vistarād vaktuṃ gomahābhāgyam uttamam||19.19||

---- cāturvarṇyam ----

vigatarāga uvāca|
devā aṣṭavidhāḥ proktās tiryak pañcavidhaḥ smṛtaḥ|
mānuṣam ekam evāhuś cāturvarṇaḥ kathaṃ bhavet||19.20||
anarthayajña uvāca|
pūrvakalpasṛjas tv eṣa viṣṇunā prabhaviṣṇunā|
ekavarṇo dvijaś cāsīt sarvakalpāgram agrataḥ||19.21||
sarvavedavido viprāḥ sarvayajñavidas tathā|
teṣāṃ viprasahasrāṇāṃ yajñotsāhamano bhavet||19.22||
vṛddhaviprasahasrāṇāṃ matam ājñāya brāhmaṇaiḥ|
kartuṃ karma samārabdhaṃ karma cāpi vibhajyate||19.23||
ṛtvijatve sthitāḥ kecit kecit saṃrakṣaṇe sthitāḥ|
arthopārjanayuktānye anye śilpe niyojitāḥ||19.24||
evaṃ yajñavidhānena kartum ārebhire purā|
yathoddiṣṭena karmeṇa yajñotsāha{|}m{|}avartata||19.25||
āgatā ṛṣayaḥ sarve devatāḥ pitaras tathā|
anyonyam abruvan tatra devarṣipitṛdevatāḥ||19.26||
yajñārtham asṛjad varṇaṃ vidhinā kratuhetavaḥ|
evam eva pravartantu bhavadbhir dvijasattamāḥ||19.27||
ijyādhyayanasampannā brāhmaṇā ye 'tra kalpitāḥ|
suviprā vipratāṃ yāntu ṣaṭkarmaniratāḥ sadā||19.28||
rakṣaṇārthaṃ tu ye viprāḥ kalpitāḥ śastrapāṇayaḥ|
kṣatatrāṇāya viprāṇāṃ nityakṣatravratodbhavāḥ||19.29||
arthopārjanam uddiśya kalpitā ye dvijātayaḥ|
te tu vaiśyatvam āyāntu vārttopāyaratodbhavāḥ||19.30||
vadhabandhanakarmasu śilpasthānavidheṣu ca|
kalpitā ye dvijātīnāṃ sarve śūdrā bhavantu te||19.31||
prājāpatyaṃ brāhmaṇānām ijyādhyayanatatparāt|
sthānam aindraṃ kṣatriyāṇāṃ prajāpālanatatparāt||19.32||
vaiśyānāṃ vāsavasthānaṃ vāṇijyakṛṣijīvinām|
śūdrāṇāṃ marutaḥ sthānaṃ śuśrūṣāniratātmanām||19.33||
maharṣipitṛdevānāṃ matam ājñāya niścitaḥ|
eṣa saṃkalpito brahmā padmayoniḥ pitāmahaḥ||19.34||
saṃkalpaprabhavāḥ sarve devadānavamānavāḥ|
paśupakṣimṛgā mukhyā yāvanti jagasambhavāḥ||19.35||
bhūtasaṃkalpakaṃ nāma kalpam āsīd dvijottama|
kīrtitāni samāsena kim anyac chrotum icchasi||19.36||
vigatarāga uvāca|
kiṃ tapaḥ sarvavarṇānāṃ vṛttiṃ vāpi tapodhana|
yajñāṃś caiva pṛthaktvena śrotum icchāmi tattvataḥ||19.37||
anarthayajña uvāca|
brāhmaṇasya tapo jñānaṃ tapaḥ kṣatrasya rakṣaṇam|
vaiśyasya ca tapo vārttā tapaḥ śūdrasya sevanam||19.38||
pratigraha dhanaṃ vipraḥ kṣatriyasya dhanur dhanam|
kṛṣir dhanaṃ tathā vaiśyaḥ śūdraḥ śuśrūṣaṇaṃ dhanam||19.39||
ārambhayajñaḥ kṣatrasya haviryajñā viśas tathā|
śūdrāḥ paricarāyajñā japayajñā dvijātayaḥ||19.40||
satya tīrthaṃ dvijātīnāṃ raṇa tīrthaṃ tu kṣatriyāḥ|
āryā tīrthaṃ tu vaiśyānāṃ śūdratīrthaṃ ca vai dvijāḥ||19.41||
nāsti vidyāsamo mitro nāsti dānasamaḥ sakhā|
nāsti jñānasamo bandhur nāsti yajño japasamaḥ||19.42||
dharmahīno mṛtais tulyo devatulyo jitendriyaḥ|
yajñatulyo 'bhayaṃ dātā śivatulyo manonmanaḥ||19.43||
vigatarāga uvāca|
dānaṃ yajñas tapas tīrthaṃ saṃnyāsaṃ yoga eva ca|
eteṣu katamaḥ śreṣṭhaḥ śrotum icchāmi kīrtaya||19.44||
anarthayajña uvāca|
dānadharmasahasrebhyo yajñayājī viśiṣyate|
yajñayājisahasrebhyas tīrthayātrī viśiṣyate||19.45||
tīrthayātrisahasrebhyas taponiṣṭho viśiṣyate|
taponiṣṭhasahasrebhyaḥ śreṣṭhaḥ saṃnyāsikaḥ smṛtaḥ||19.46||
saṃnyāsīnāṃ sahasrebhyaḥ śreṣṭho yas tu jitendriyaḥ|
jitendriyasahasrebhyo yogayukto viśiṣyate||19.47||
yogayuktasahasrebhyaḥ śreṣṭho līnamanāḥ smṛtaḥ|
tasmāt sarvaprayatnena mana ādau viśodhayet||19.48||
nigṛhītendriyagrāmaḥ svargamokṣau tu sādhayet|
visṛṣṭe tv indriyagrāme tiryaknarakasādhanam||19.49||
vigatarāga uvāca|
carācarāṇāṃ bhūtānāṃ śreṣṭhaḥ katama ucyate|
kathayasva mamādya tvaṃ chettum arhasi saṃśayam||19.50||
anarthayajña uvāca|
carācarāṇāṃ bhūtānāṃ tatra śreṣṭhāś carāḥ smṛtāḥ|
carāṇāṃ caiva sarveṣāṃ buddhimān śreṣṭha ucyate||19.51||
buddhimatsu ca sarveṣu tataḥ śreṣṭhā narāḥ smṛtāḥ|
narāṇāṃ caiva sarveṣāṃ brāhmaṇaḥ śreṣṭha ucyate||19.52||
brāhmaṇeṣu ca sarveṣu vidvān śreṣṭhaḥ sa ucyate |
vidvatsv api ca sarveṣu kṛtabuddhir viśiṣyate||19.53||
kṛtabuddhiṣu sarveṣu śreṣṭhaḥ kartā samucyate|
kartṛṣv api ca sarveṣu brahmavedī viśiṣyate||19.54||
brahmavedi paraṃ vipraḥ nānyaṃ vedmi paraṃ tapaḥ|
sa vipraḥ sa tapasvī ca sa yogī sa śivaḥ smṛtaḥ||19.55||

||iti vṛṣasārasaṃgrahe dānayajñaviśeṣo nāma ūnaviṃśatitamo 'dhyāyaḥ||




vigatarāga uvāca|
pañcaviṃśati yat tattvaṃ jñātum icchāmi tattvataḥ|
kathayasva mamādya tvaṃ chidyate yena saṃśayaḥ||20.1||

---- tattvanirṇayam ----

anarthayajña uvāca|
sarvapratyakṣadarśitvaṃ kathaṃ māṃ praṣṭum arhasi|
pṛṣṭena kathanīyo 'smi eṣa me kṛtaniścayaḥ|
śṛṇu te sampravakṣyāmi tattvasadbhāvam uttamam||20.2||

---- puruṣaśivabrahmā (25) ----

nādimadhyaṃ na cāntaṃ ca yan na vedyaṃ surair api|
atisūkṣmo hy atisthūlo nirālambo nirañjanaḥ||20.3||
acintyaś cāprameyaś ca akṣarākṣaravarjitaḥ|
sarvaḥ sarvagato vyāpī sarvam āvṛtya tiṣṭhati||20.4||
sarvendriyaguṇābhāsaḥ sarvendriyavivarjitaḥ|
ajarāmarajaḥ śāntaḥ paramātmā śivo 'vyayaḥ||20.5||
alakṣyalakṣaṇaḥ svastho brahmā puruṣasaṃjñitaḥ|
pañcaviṃśaḥ sa vijñeyo janmamṛtyuharaḥ prabhuḥ||20.6||
kalākalaṅkanirmukto vyomapañcāśavarjitaḥ|
jalapakṣī yathā toyair na lipyeta jale caran|
tadvad doṣair na lipyeta pāpakarmaśatair api||20.7||

---- prakṛtiḥ (24) ----

caturviṃśati yat tattvaṃ prakṛtiṃ viddhi niścayam|
vikṛtiś ca sa vijñeyas tattvataḥ sa manīṣibhiḥ||20.8||
prakṛtiprabhavāḥ sarve buddhyahaṃkāra|ādayaḥ|
vikṛtiṃ pratilīyante bhūmyādi kramaśas tu vai||20.9||

---- matiḥ/buddhiḥ (23) ----

matitattva trayoviṃśa dharmādiguṇasaṃyutaḥ|
sattvādhikasamutpannaboddhāraṃ viddhi dehinaḥ||20.10||

---- ahaṃkāraḥ (22) ----

dvāviṃśati ahaṃkāras tattvam uktaṃ manīṣibhiḥ|
bhūtādi mama pañcāha rajādhikasamudbhavam||20.11||

---- ākāśaḥ (suṣiratvaṃ) śabdaś{ }ca (21-20) ----

ekaviṃśati yat tattvaṃ suṣiraṃ viddhi bho dvija|
śabdātītaṃ suṣiratvaṃ saśabdaguṇalakṣaṇam||20.12||
saptasvarās trayo grāmā mūrchanās tv ekaviṃśatiḥ|
tānā{|}m{|}ekonapañcāśac chabdabhedas tadādayaḥ||20.13||
evam ādīny anekāni svarabhedā dvijottama|
gāndharvasvaratattvajñair munibhiḥ samudāhṛtam||20.14||
veṇumurajatantrīṇāṃ dundubhīnāṃ svanāni ca|
śaṅkhakāhalakāṃsyānāṃ śabdāni vividhāni ca||20.15||
ākāśadhātu viprendra śṛṇu vakṣyāmi te daśa|
pāyūpasthodara kaṇṭha śaṅkhalau mukha nāsikau||20.16||
hṛdiṃ ca daśamaṃ jñeyaṃ deha ākāśasambhavaḥ|
punar anyat pravakṣyāmi tac chṛṇuṣva dvijottama||20.17||
daśa dhātuguṇā jñeyāḥ pañcabhūtaḥ pṛthak pṛthak|
ākāśasya guṇāḥ śabdo vyāpitvaṃ chidratāpi ca||20.18||
anāśrayanirālambam avyaktam avikāritā|
apratīghātitā caiva bhūtatvaṃ prakṛtāni ca||20.19||

---- vāyuḥ sparśaś{ }ca (19-18) ----

ākāśadhātor viprendra tato vāyusamudbhavaḥ|
śabdapūrvaguṇaṃ gṛhya vāyoḥ sparśaguṇaḥ smṛtaḥ||20.20||
śabda pūrvaṃ mayākhyātaṃ śṛṇu sparśaṃ dvijottama|
kaṭhinaś cikkaṇaḥ ślakṣṇo mṛdusnigdhakharadravāḥ||20.21||
karkaśaḥ paruṣas tīkṣṇaḥ śītoṣṇa daśa ca dvayam|
iṣṭāniṣṭadvayasparśa vapuṣā parigṛhyate||20.22||
prāṇo 'pānaḥ samānaś ca udāno vyāna eva ca|
nāgakūrmo 'tha kṛkaro devadatto dhanaṃjayaḥ||20.23||
daśa vāyupradhānaite kīrtitā dvijasattama|
dhanaṃjayo bhaved ghoṣo devadatto vijṛmbhakaḥ||20.24||
kṛkaraḥ kṣudhakṛn nityaṃ kūrmonmīlitalocanaḥ|
nāga udghāṭanaṃ puṣyaṃ karoti satataṃ dvija||20.25||
prāṇaḥ śvasati bhūtānāṃ niśvasanti ca nityaśaḥ|
prayāṇaṃ kurute yasmāt tasmāt prāṇa iti smṛtaḥ||20.26||
apanayaty apānas tu āhāraṃ manujām adhaḥ|
śukramūtravaho vāyur apānas tena kīrtitaḥ||20.27||
pītabhakṣitam āghrātaṃ raktapittakaphānilam|
samaṃ nayati gātreṣu samāno nāma mārutaḥ||20.28||
spandayaty adharaṃ vaktraṃ netragātraprakopanam|
udvejayati marmāṇi udāno nāma mārutaḥ||20.29||
vyāno vināmayaty aṅgaṃ vyaṅgo vyādhiprakopanaḥ|
prītivināśakathitaṃ vārdhikyaṃ vyāna ucyate||20.30||
daśavāyuvibhāge ca kīrtito me dvijottama|
daśavāyuguṇāṃś cānyāṃ chṛṇu kīrtayato mama||20.31||
vāyor aniyama sparśo vādasthānaṃ svatantratā|
balaṃ śīghraṃ ca mokṣaṃ ca ceṣṭā karmātmanā bhavaḥ||20.32||

---- tejo rūpaś{ }ca (17-16) ----

vāyunāpi sṛjas tejas tadrūpaṃ guṇam ucyate|
śabdasparśasama jyotis triguṇaṃ samudāhṛtam||20.33||
śabdaḥ sparśaḥ purā proktaḥ śṛṇu rūpaguṇaṃ tataḥ|
hrasvaṃ dīrgham aṇu sthūlaṃ vṛttamaṇḍalam eva ca||20.34||
caturasraṃ dvirasraṃ ca tryasraṃ caiva ṣaḍasrakam|
śuklaḥ kṛṣṇas tathā rakto nīlaḥ pīto 'ruṇas tathā||20.35||
śyāmaḥ piṅgala babhruś ca nava raṅgāḥ prakīrtitāḥ|
navadhā navaraṅgānām ekāśīti guṇāḥ smṛtāḥ||20.36||
tejodhātu daśa brūmaḥ śṛṇuṣvāvahito bhava|
kāmas tejo kṣaṇaḥ krodho jaṭharāgniś ca pañcamaḥ||20.37||
jñānaṃ yogas tapo dhyānaṃ viśvāgnir daśamaḥ smṛtaḥ|
daśa tejoguṇāṃś cānyān pravakṣyāmi dvijottama||20.38||
agner durdharṣatāpnoti tāpapākaprakāśanaḥ|
śaucaṃ rāgo laghus taikṣṇyaṃ daśamaṃ cordhvabhāgitā||20.39||

---- āpo rasaś{ }ca (15-14) ----

jyotiso 'pi sṛjaś cāpaḥ saraso guṇasaṃyutaḥ|
caturguṇāḥ smṛtā āpaḥ vijñeyā ca manīṣibhiḥ||20.40||
śabdaḥ sparśaś ca rūpaṃ ca rasaś ca sa caturguṇaḥ|
rūpādiguṇa pūrvokta adhunātha rasaṃ śṛṇu||20.41||
kaṭutiktakaṣāyāś ca lavaṇāmlas tathaiva ca|
madhuraś ca rasān ṣaḍ vai pravadanti manīṣiṇaḥ||20.42||
ṣaḍrasāḥ ṣaḍvibhedena ṣaṭtriṃśaguṇa ucyate|
āpadhātu daśa tv anyān śṛṇu kīrtayato mama||20.43||
lālā siṅghāṇikā śleṣmā raktaḥ pittaḥ kaphas tathā|
svedam aśru rasaś caiva medaś ca daśamaḥ smṛtaḥ||20.44||
daśa āpaguṇāś cānye kīrtayiṣyāmi tān śṛṇu|
adbhyaḥ śaityaṃ rasa kledo dravatvaṃ snehasaumyatā|
jihvā viṣyandinī caiva bhaumānyaśravaṇādhamaḥ||20.45||

---- bhūmir{ }gandhaś{ }ca (13-12) ----

āpaś cāpy asṛjad bhūmis tasyā gandhaguṇaḥ smṛtaḥ|
caturāpaguṇān gṛhya bhūmer gandhaguṇaḥ smṛtaḥ||20.46||
śabdaḥ sparśaś ca rūpaṃ ca raso gandhaś ca pañcamaḥ|
āpaḥpūrvaguṇāḥ proktā bhūmer gandhaguṇaṃ śṛṇu||20.47||
iṣṭāniṣṭadvayor gandhaḥ surabhir durabhis tathā|
karpūraḥ kasturīkaṃ ca candanāgarum eva ca||20.48||
kuṅkumādisugandhāni ghrāṇam iṣṭaṃ prakīrtitam|
viṅmūtrasvedagandhāni vaktragandhaṃ ca duḥsaham|
jīrṇasphoṭitagandhāni aniṣṭānīti kīrtitam||20.49||
bhūmer dhātu daśa tv anyān kathayiṣyāmi tac chṛṇu|
tvacaṃ māṃsaṃ ca medaṃ ca snāyu majjā sirā tathā|
nakhadantaruhāś caiva keśaś ca daśamas tathā||20.50||
daśa tv anyān pravakṣyāmi śṛṇu bhūmiguṇān dvija|
bhūmeḥ sthairyaṃ rajastvaṃ ca kāṭhinyaṃ prasavātmakam|
gandho guruś ca śaktiś ca nīhārasthāpanākṛtiḥ||20.51||
guṇadhātuviśeṣaś ca utpattiś ca dvijottama|
yathā śrutaṃ mayā pūrvaṃ kīrtitaṃ nikhilena tu||20.52||

---- buddhīndriyāṇi karmendriyāṇi ca (11-2) ----

vaikārikam ahaṃkāraṃ sattvodriktāt tu sāttvikaḥ|
śrotraṃ tvak cakṣuṣī jihvā nāsikā caiva pañcamī||20.53||
buddhīndriyāṇi pañcaiva kīrtitāni dvijottama|
hastapādas tathā pāyur upastho vāk ca pañcamaḥ||20.54||
śrotreṇa gṛhyate śabdo vividhas tu dvijottama|
veṇuvīṇāsvanānāṃ ca tantrīśabdam anekadhā||20.55||
muraja<crux>maunda</crux>paṇavabherīpaṭahanisvanam|
śaṅkhakāhalaśabdaṃ ca śabdaṃ ḍiṇḍimagomukham|
kāṃsikātālamiśraṃ ca gītāni vividhāni ca||20.56||
tvacayā gṛhyate sparśaḥ sukhaduḥkhasamanvitaḥ|
mṛdusūkṣma sukhasparśaḥ vastraśayyāsanādayaḥ||20.57||
tīkṣṇaśastrajalaśaityaṃ uṣṇe tapte kṣate kṣaraḥ|
evamādīny anekāni jñeyānīṣṭaṃ dvijottama||20.58||
cakṣuṣā gṛhyate rūpaṃ sahasrāṇi śatāni ca|
devarūpavikārāṇi nakṣatragrahatārakāḥ||20.59||
mānuṣānāṃ vikārāṇi grāmaṃ nagarapattanam|
vṛkṣagulmalatānāṃ ca paśupakṣiśarīsṛpām||20.60||
kṛmikīṭapataṅgānāṃ jalajānām anekadhā|
śailadāravahemāni rūpāṇi vividhāni ca|
dhātudravyavikārāṇi rūpāṇi dvijasattama||20.61||
jihvayā gṛhyate svādo hṛdyāhṛdyo dvijottama|
phalamūlāni śākāni kandāni piśitāni ca||20.62||
pakvāpakvaviśeṣāṇi dadhikṣīraghṛtāni ca|
vrīhyauṣadharasānāṃ ca miśrāmiśram anekadhā|
ṣaṭkarmapratibhedena rasabhedaśataṃ smṛtam||20.63||
ghrāṇena gṛhyate gandha iṣṭāniṣṭo dvijarṣabha|
guḍājyaṃ guggulur bhasmacandanāgarukaṃ tathā|
kastūrikuṅkumādīnām iṣṭo gandho manoharaḥ||20.64||
vraṇamūtrapurīṣāṇāṃ māṃsaparyuṣitāni ca|
vātakarmādidurgandha aniṣṭaḥ samudāhṛtaḥ||20.65||
hastena kurute karma vividhāni dvijottama|
māhendraṃ vāruṇaṃ caiva vāyavyāgneyam eva ca||20.66||
āgneya pacanādīni kāṃsyo lohas trapus tathā|
agnikarmāṇy anekāni yajñahomakriyās tathā||20.67||
sūrpavyajanavātena mukhavātena vai tathā|
camaracarmavātena vātayantraṃ ca vāyavam||20.68||
vāruṇaṃ toyakarmāṇi kurute vividhāni ca|
rasoparasakarmāṇi tasya poṣaṇakarma ca||20.69||
snānācamanakarmāṇi vastraśaucādayas tathā|
kāyaśaucaṃ ca kurute tṛṣānāśanam eva ca||20.70||
vamanāni hy anekāni vāruṇaṃ karma ucyate|
māhendraṃ pārthivaṃ karma anekāni dvijottama||20.71||
kulālakarma bhūkarma karma pāṣāṇam eva ca|
dārudantimaśṛṅgādikarma pārthivam ucyate|
catuṣkarma samāsena hastataḥ parikīrtitam||20.72||
pādābhyāṃ gamanaṃ karma diśaś ca vidiśas tathā|
nimnonnatasame deśe śilāsaṃkaṭakoṭare|
toyakardamasaṃghāte bahukaṇṭakasaṃkule||20.73||
pāyukarma visargaṃ tu kaṭhinadravapicchalam|
saraktaphenilādīni pāyuśakti pramuñcati||20.74||
upasthakarma ānandaṃ karoti jananaṃ prajā|
strīpuṃnapuṃsakaṃ caiva upasthaṃ kurute dvija||20.75||
vācā tu kurute karma navadhā dvijapuṅgava|
stuti nindā praśaṃsā ca ākrośaḥ priya eva saḥ||20.76||
praśno 'nujñā tathākhyānam āśīś ca vidhayo nava|
etā navavidhā vāṇī kīrtitā me dvijottama||20.77||

---- manaś{ }conmanaś{ }ca (1) ----

adhunā kathayiṣyāmi manaso nava vai guṇān|
calopapattiḥ sthairaṃ ca visarga kalpanā kṣamā|
sad asac cāśutā caiva manaso nava vai guṇāḥ||20.78||
iṣṭāniṣṭavikalpaś ca vyavasāyaḥ samādhitā|
manaso dvividhaṃ rūpaṃ manaś conmana eva ca||20.79||
manas tv indriyabhāvatve unmanastvam anindriye|
nigṛhītā visṛṣtaṃ ca bandhamokṣau tu sādhanam||20.80||
nigṛhītendriyagrāmaḥ svargamokṣau tu sādhanam|
visṛṣṭa indriyagrāme duḥkhasaṃsārasādhanam||20.81||
sakalaṃ niṣkalaṃ caiva mana eva vidur budhāḥ|
sakalaṃ mana nānātve ekatve mana niṣkalam||20.82||
vigatarāga uvāca|
manaḥ svavedyaṃ lokānām unmanas tu na vidyate|
unmanaḥ kathayāsmākaṃ kīdṛśaṃ lakṣaṇaṃ bhavet||20.83||
anarthayajña uvāca|
unmanastvaṃ gate vipra nibodha daśalakṣaṇam|
na śabdaṃ śṛṇute śrotraṃ śaṅkhabherīsvanād api||20.84||
tvacaḥ sparśaṃ na jānāti śītoṣṇam api duḥsaham|
rūpaṃ paśyati no cakṣuḥ parvatābhyadhiko 'pi vā||20.85||
jihvā rasaṃ na vindeta madhurāmlavaṇo 'pi vā|
gandhaṃ jighrati na ghrāṇā tīkṣṇaṃ vāpy aśucīny api||20.86||
unmanas tv eṣa me khyātaṃ sarvadvaitavināśanam|
bhavapāragasuvyaktaṃ niṣkalaṃ śivam avyayam||20.87||
sa śivaḥ sa paro brahmā sa viṣṇuḥ sa paro 'kṣaraḥ|
sa sūkṣmaḥ sa paro haṃsaḥ so 'kṣaraḥ kṣaravarjitaḥ||20.88||
eṣa unmana jānīhi śivaś ca dvijapuṅgava|
kīrtito 'smi samāsena kim anyat paripṛcchasi||20.89||

||iti vṛṣasārasaṃgrahe pañcaviṃśatitattvanirṇayo nāma viṃśatimo 'dhyāyaḥ||





---- viṣṇuḥ svarūpaṃ darśayati ----

vigatarāga uvāca|
aho matimatāṃ śreṣṭha aho dharmabhṛtāṃ vara|
aho dama śamaḥ satya aho yajña aho tapaḥ||21.1||
anenāmṛtavākyena vismayo me paro gataḥ|
prīto 'smi ca tapādhārajñānādbhutarasena ca||21.2||
kiṃ dadāmi varaṃ brūhi dātāsmi tava cepsitam|
etac chrutvā tatas tena pratyuvāca śubhāṃ giram||21.3||
[anarthayajña uvāca|]
ko bhavān varadaśreṣṭha devadānavarākṣasāḥ|
athavā bhagavān viṣṇur mama jijñāsur āgataḥ||21.4||
vyaktaṃ tvāṃ puruṣaśreṣṭha jānāmi puruṣottama|
rūpaṃ darśaya govinda yady asti tapasaḥ phalam||21.5||
[vaiśampāyana uvāca]
tatas tu puṇḍarīkākṣo darśayāmāsa svāṃ tanum|
śaṅkhacakragadāpāṇiḥ pītāmbaradharo hariḥ||21.6||
anarthayajñas taṃ dṛṣṭvā vismayaṃ paramaṃ gataḥ|
praharṣam atulaṃ labdhvā aśrupūrṇākulekṣaṇaḥ||21.7||
vepamānasvareṇātra uvāca ca janārdanam|
adya me saphalaṃ janma adya me saphalaṃ tapaḥ||21.8||
namo namas te 'stu janādisambhave
namo namas te 'stu ca viśvarūpiṇe|
namo namas te 'stu janābhisambhave
namo namas te 'stu pitāmahodbhave||21.9||
namo namas te 'stu sahasraśīrṣiṇe
namo namas te 'stu sahasracakṣuṣe|
namo namas te 'stu sahasraliṅgine
namo namas te 'stu sahasravakṣase||21.10||
namo namas te 'stu sahasramūrtaye
namo namas te 'stu sahasrabāhave|
namo namas te 'stu sahasravaktriṇe
namo namas te 'stu sahasramāyine||21.11||
namo namas te 'stu varāharūpiṇe
namo namas te 'stu mahīsamuddhṛte|
namo namas te 'stu ca bhūtasṛṣṭine
namo namas te caturāśramāśraye||21.12||
namo namas te narasiṃharūpiṇe
namo namas te ditijoradāriṇe|
namo namas te 'suracakrasūdane
namo namas te 'suradarpanāśane||21.13||
namo namas te ditiputradāmane
namo namas te baliyajñasūdane|
namo namas te 'stu ṣaḍardhavikrame
namo namas te tridaśārtināśane||21.14||
namo namas te 'stu ananta acyute
namo namas te jagadartināśane|
namo namas te madhukaiṭanāśane
namo namas te 'stu trilokabāndhave||21.15||
namo namas te tridaśābhinandane
namo namas te 'stu ca divyacakṣuṣe|
namo namas te 'stu bhavāntapārage
namo namas te 'stu trilokapūjite||21.16||
namo namas te 'stu gadāgrapāṇaye
namo namas te varacakrapāṇaye|
namo namas te 'stu ca śaṅkhapāṇaye
namo namas te 'stu ca kambupāṇaye||21.17||
namo namas te 'stu jalaughaśāyine
namo namas te haramardarūpiṇe|
namo namas te khagarājaketave
namo namas te śaśisūryalocane||21.18||
namo namas te uragārivāhane
namo namas te 'dbhutarūpadarśine|
namo namas te 'yutasūryatejase
namo namas te 'mṛtamanthanadhruve||21.19||
namo namas te 'maralokasaṃstute
namo namas te jagamaṇḍapāśraye|
namo namas te jagadekavatsale
namo namas te śivasarvade namaḥ||21.20||
kṣamasva govinda mamāparādham
atīva pṛṣṭena durātmanena|
mayeda sarvaṃ kathitaṃ smayena
dayāṃ kuru tvaṃ tridaśeśvareṇa||21.21||
vaiśampāyana uvāca|
stotreṇānena saṃtuṣṭaḥ keśavaḥ paravīrahā|
pratyuvāca mahāseno girayā nirupaspṛhā||21.22||
stotreṇānena me tāta tuṣṭo 'smi bhṛśam ejitaḥ|
durlabhāny api trailokye dadāmi varam īpsitam||21.23||
anena māṃ stauti nirāśritena
tvayoktavedārthamanohareṇa|
yāvanti tatrākṣarasaṃkhyam asti
tāvanti kalpān divi te vasanti||21.24||
tvaṃ cāpi me brūhi varaṃ yatheṣṭaṃ
trailokyarājyād api nirviśaṅkam|
dadāmi kiṃ saptamahīśvaratvam
athārtharāśiṃ bahukanyakāṃ vā||21.25||
vaiśampāyana uvāca|
śrutvaiva divyaṃ varam acyutasya
praṇamya pādadvayapaṅkaje tu|
vijñāya viṣṇuṃ varadaṃ vareṇyaṃ
? prahṛ cetaḥ pukāncito 'to 'bravīt||21.26||
na kāmaye 'nyapravaraṃ tu deva
asaṃśayaṃ bandhanasāram ekam|
vimuktabandho bhavataḥ prasādād
bhavāmi govinda rataś ca dharme||21.27||
bhagavān uvāca|
yathaiva cittaṃ tava suprasannaṃ
maharṣidevair api naiva dṛṣṭam|
akalmaṣaṃ duḥkhavivarjitatvam
bhavārṇavas tīrṇam asaṃśayena||21.28||
gacchāma bho sāmprata śvetadvīpam
agamya devair api durnirīkṣyam|
madbhaktipūtamanasā prayāti
ghorārṇave naiva punaś caranti||21.29||
vaiśampāyana uvāca|
evam uktvā haris tatra kare gṛhya tapodhanam|
tataḥ so 'ntarhitas tatra tenaiva saha keśavaḥ||21.30||
evaṃ hi dharmas tv adhikaprabhāvād
gataḥ sa lokaṃ puruṣottamasya|
aśeṣabhūtaprabhavāvyayasya
sanātanaṃ śāśvatam akṣarasya||21.31||
tvam eva bhaktiṃ kuru keśavasya
janārdanasyāmitavikramasya|
yathā hi tasyaiva dvijarṣabhasya
gatiṃ labhasva puruṣottamasya||21.32||
kim anya bhūyaḥ kathayāmi rājan
yad asti kautūhalam anyaśeṣam|
pṛcchasva māṃ tāta yathepsitaṃ te
bhaviṣyabhūtaṃ bhavato yatheṣṭam||21.33||
janamejaya uvāca|
kiyanti kalpāni gatāni pūrvam
bhaviṣyakalpāni kiyanti vipra|
ekaikakalpaṃ kiyad indram uktam
pravartamānād api kīrtayasva||21.34||
vaiśampāyana uvāca|
parārdhakalpaṃ gata pūrva rājyam
caturdaśaivendra narendra kalpam|
tathaiva manvantara kalpam ekam
bhaviṣyakalpaṃ ca parārdham eva||21.35||
varāhakalpaḥ prathamo babhūva
gatāś ca manvantara ṣaḍ narendra|
caturyugaṃ saptati ekayuktaṃ
manvantarā saṃkhyam udāharanti||21.36||
manvantarāṇāṃ ca caturdaśaiva
kalpasya saṃkhyā munayo vadanti|
kalpāyutaś cāha pitāmahasya
tathā ca rātriṃ pravadanti tajjñāḥ||21.37||
ṣaḍlakṣakalpena tu māsam āhus
taddvādaśā varṣam udāharanti||21.38||
tenābdena parārdhakalpaguṇitaṃ brahmāyur ity ucyate
trailokyādhipatiḥ pradhānapuruṣo brahmāpy anityaḥ smṛtaḥ|
śeṣaṃ bhūtacaturvidhasya niyataṃ jīvasya kiṃ śocyate
tasmān nāsti jagatsusāravimalaṃ muktvā śivaṃ śāśvatam||21.39||

||iti vṛṣasārasaṃgrahe kalpanirṇayo nāmaikaviṃśatimo 'dhyāyaḥ||




janamejaya uvāca|
śruto 'thābjamukhād dharmasārasaṃgraham uttamam|
madhuraślakṣṇavāṇībhiḥ samyagvedārthasaṃyutam||22.1||
nyāyayuktaṃ mahāsāraṃ guhyajñānam anuttaram|
tṛpto 'smīhāmṛtaṃ pītvā janmamṛtyurujāpaham||22.2||
praśnam ekānya pṛcchāmi nāmahetuṃ tapodhana|
varṇagotrāśramaṃ tasmāc chrotum icchāmi te punaḥ||22.3||
vaiśampāyana uvāca|
śṛṇu rājann avahito yogendrasya mahātmanaḥ|
āśramaṃ varṇajātīnāṃ vakṣyāmy eva narādhipa||22.4||
himavaddakṣiṇe pārśve mṛgendraśikhare nṛpa|
mahendrapathagānāmanadītīre narādhipa||22.5||
tatrāśramapadaṃ tasya puline sumanorame|
vasati sma mahābhāgas tattvapāraganispṛhaḥ||22.6||
śīlaśaucasamācāro jitadvandvo jitaśramaḥ|
jitamānabhayakrodho jitasarvaparigrahaḥ||22.7||
somavaṃśaprasūtās te kṣatriyā dvijatāṃ gatāḥ|
tapasā vinayācārair viṣṇunā dvijakalpitāḥ||22.8||
ajitā nāma tatpūrvaṃ kāmakrodhajitena tu|
saṃkalpas tasya rājendra kathayiṣyāmi tac chṛṇu||22.9||
adhyātmanagarasphītaḥ adhibhūtajanākulaḥ|
adhidaivatasāṃnidhyaṃ daśāyatana pañca ca||22.10||
daśayajñavrataṃ cīrṇaṃ daśakāmaparājitaḥ|
niyamān daśa saṃśritya daśa vāyava ṛtvijaḥ||22.11||
daśākṣareṇa mantreṇa daśadharmakriyāpadaḥ|
daśasaṃyamadīptāgnau jihvātejodaśendriyaḥ||22.12||
daśayogāsanāsīno daśadhyānaparāyaṇaḥ|
buddhir vedī mano yūpaḥ somapāno 'mṛtākṣaraḥ||22.13||
dakṣiṇābhaya bhūtebhyaḥ paśubandha svayaṃkṛtaḥ|
vinārthaṃ yajñam iṣṭvā tu kālaṃ ca kṣapayaty asau|
anarthayajñaṃ taṃ prāhur munayas tattvadarśinaḥ||22.14||
janamejaya uvāca|
daśayajñam ahaṃ śrotuṃ dehi māṃ dvijasattama|
daśakāmadaśadhyānaṃ daśayogadaśākṣaram||22.15||
vaiśampāyana uvāca|
brahmadevapitṛyajño yajño bhūtātitheś ca ha|
japo yogas tapo dhyānaṃ svādhyāyaś ca daśa smṛtaḥ||22.16||
patnīputrapaśubhṛtyadhanadhānyayaśaḥśriyaḥ|
māna bhoga daśa rājan daśakāma udāhṛtaḥ||22.17||
mānaso yaugapadyaś ca saṃkṣiptaś ca viśāmpate|
viśālā nāma yogaś ca tato dvikaraṇaḥ smṛtaḥ||22.18||
raviḥ somo hutāśaś ca sphaṭikāmbaram eva ca|
daśayogāsanāsīno nityam eva tapodhanaḥ||22.19||
anirodhamanāḥ sūkṣmaṃ dhyāyed yogaḥ sa mānasaḥ|
prāṇāyāmair mano ruddhvā yaugapadyaḥ sa ucyate||22.20||
brahmādistambaparyantaṃ sarvaṃ sthāvarajaṅgamam|
pralīyamānaṃ dhyāyeta kramāt sūkṣmaṃ vicintayet||22.21||
saṃkṣipta eṣa ākhyāto viśālāṃ chṛṇu tattvataḥ|
brahmādisūkṣmaparyantaṃ cintayīta vicakṣaṇaḥ||22.22||
saṃkṣiptāṃ ca viśālāṃ ca cintayīta parasparam|
eṣā dvikaraṇī nāma yogasya vidhir ucyate||22.23||
dehamadhye hṛdi jñeyaṃ hṛdimadhye tu paṅkajam|
paṅkajasya ca madhye tu karṇikāṃ viddhi gopate||22.24||
karṇikāyās tu madhye tu pañcabinduṃ vidur budhāḥ|
ravisomaśikhāṃ caiva sphaṭikāmbaram eva ca||22.25||
ravimaṇḍalamadhye tu bhāvayec candramaṇḍalam|
tasya madhye śikhāṃ dhyāyen nirdhūmajvalanaprabhām||22.26||
agnimadhye maṇiṃ dhyāyec chuddhadhārājalaprabham|
tasya madhye 'mbaraṃ dhyāyet susūkṣmaṃ śivam avyayam||22.27||
daśayogam idaṃ rājan kathitaṃ ca mayā tava|
daśadhyānaṃ samāsena kīrtitaṃ śṛṇu tad yathā||22.28||
ghoṣaṇī piṅgalā caiva vaidyutī candramālinī|
candrā mano'nugā caiva sukṛtā ca tathāparā||22.29||
saumyā nirañjanā caiva nirālambā ca kīrtitā|
supiṣitvāṅgulau śrotre dhvanim ākarṇayen naraḥ||22.30||
tat tad akṣaram ākarṇya amṛtatvāya kalpyate|
piṅgalāṃ tu śikhādhūmāṃ dhyāyen nityam atandritaḥ||22.31||
vimuktaḥ sarvapāpebhyo nirdvandvapadam āpnuyāt|
vaidyutī tu niśāmadhye lakṣate 'jam anāmayam||22.32||
pañcamāsasadābhyāsād divyacakṣur bhaven naraḥ|
bindumālāṃ tataḥ paśyet tarucchāyāsamāśritām||22.33||
jātyasphaṭikasaṃkāśaṃ dṛṣṭvā mucyati bandhanaiḥ|
dhyāyen mano'nugā nāma pakṣmīr āpīḍya locane||22.34||
śvetapītāruṇaṃ binduṃ dṛṣṭvā bhūyo na jāyate|
mano'nugādi ṣaṭ tv ete dhyānam uktaṃ mayā tava||22.35||

---- paramāṇuḥ ----

adhunānyat pravakṣyāmi paramāṇu caturvidham|
pārthivādicaturbhūtaṃ yair vyāptaṃ nikhilaṃ jagat|
lakṣaṇaṃ tasya rājendra śṛṇu vakṣyāmi sāmpratam||22.36||
pārthivordhvagatiḥ sūkṣmaḥ paramāṇu narādhipa|
pratyakṣadarśanaṃ dhyānaṃ lakṣayen niyataṃ śuciḥ||22.37||
mucyate sarvapāpebhyo rāhunā candramā yathā|
tena yo 'bhyasate nityaṃ sa yogī bhuvaneśvaraḥ||22.38||
adhogati mahārāja paramāṇu jalodbhavaḥ|
abhyased yad idaṃ rājan sarvapātakanāśanam||22.39||
āgneyaparamāṇūni tiryagūrdhvagatiḥ smṛtā|
ya idaṃ dhyāyate nityam uttamāṃ gatim āpnuyāt||22.40||
vāyavyaparamāṇūni adhordhvatiryag āsmṛtā|
na sa muhyati taṃ dṛṣṭvā vāyusambhava bhūpate||22.41||
catvāra ete rājendra paramāṇu nirīkṣate|
tena sarvamakhair iṣṭaṃ tena taptaṃ tapas tathā||22.42||
tena dattā mahī kṛtsnā saptasāgarasaṃvṛtā|
sarvatīrthābhiṣekaś ca sarvavratakriyā tathā||22.43||
anenaiva vidhānena daśadhyānaṃ narādhipa|
kurute avyavacchinnaṃ sarvakāmaphalapradam||22.44||

---- daśākṣaramantraḥ ----

daśākṣaraṃ mahārāja yogīndrasya mahātmanaḥ|
kathayāmi samāsena śṛṇuṣvāvahito bhava||22.45||
praṇavādisvarā trīṇi dīrghabindusamāyutam|
pañca pañca cavarge tu vāyubījam adhaḥsthitam||22.46||
trayodaśasvarāyuktaṃ pañcame parikīrtitam|
pañcaviṃśatimaḥ ṣaṣṭhaḥ akṣaraḥ parikīrtitaḥ||22.47||
yādṛśaṃ pañcame proktaṃ saptame ca prayojayet|
ākārasvarasaṃyuktaṃ sarvapātakanāśanam||22.48||
prathamaṃ pañcame varge tṛtīyasvarayojitam|
uttarekārasaṃyuktaṃ navamaṃ parikīrtitam||22.49||
daśamaḥ punar oṃkāraḥ mantraśreṣṭho daśākṣaraḥ|
japato dhyāyato vāpi pārthivādikrameṇa tu|
mucyate so 'pi saṃsāre saṃśayo nāsti bhūpate||22.50||

---- ācāravidhiḥ ----

ācāramūlo dharmas tu dharmamūlo janārdanaḥ|
tena sarvajagad vyāptaṃ trailokyaṃ sacarācaraṃ||22.51||
ācārāl labhatīha āyur atulam akṣapyavittaṃ tathā
ācārāt sutam īpsitaṃ ca labhate śrīkīrtiprajñāyaśaḥ|
ācārāl labhate ca lakṣmim atulāṃ khyātiṃ tathaivottamām
ācārād iha mantradharmaparamaṃ prāpnoti niḥsaṃśayam||22.52||
janamejaya uvāca|
ācārāt prabhavānusaṃśakathitaṃ suśliṣṭadharmākaram
ācārāt kativaṃśa kīrtaya punas tṛptir na me jāyate|
sarvajñaḥ tvam ahaṃ śṛṇomi varadaṃ kiñcin na me śāśvatam
tan me kīrtaya dharmasāraśubhadam ācāramūlāśrayam||22.53||
vaiśampāyana uvāca|
nityaṃ namraśirodvijātiguruṣu śuśrūṣaṇaṃ devatā
tiṣṭhetācamanena cāśanakaraṃ vāmāsthinānodade|
sūryāgniśaśibandhur āryapurataḥ kuryān na cāvaśyakam
śasye bhasmani govraje dvija jalaṃ kuryān na cārkaṃ naraḥ||22.54||
pādenāgnijalaṃ spṛśen na ca guruṃ pādena pādaṃ tathā
śaucaṃ kārya jalādinā ca niyataṃ nādho jalaṃ kārayet|
kuryān nityabhivādanaṃ dvijaguror mātāpitṛ devatām
etācāravidhiḥ samāsaniyamas tubhyaṃ mayā kīrtitam||22.55||

---- striyaḥ ----

janamejaya uvāca|
strīṇāṃ kiṃ priyam asti tad vada vibho saṃsārasārastriyām
kiṃ sadbhāva na vedmi tasya viṣaye kiṃ dveṣya kiṃ tātpriyam|
paśyāmi na ca tasya garbhakalayā prāpnoti niḥsaṃśayam
māyājālasahasragāpi yuvatī kurvanti bhartā priyam||22.56||
vaiśampāyana uvāca|
rājan kiṃ priyam asti arthaparataḥ paśyāmi nānyan nṛpe
putrārthaikaprayojanaṃ yuvatayaḥ svāyambhuvoktāmaraiḥ|
kāntā nityakalā pravartanakarī dharmasakhāyā satī
māyā vāpi karoti sadya manujātyaktānya vā sevate||22.57||
strīsaṅgaṃ parivarjayen narapate āyāsadaṃ duḥkhadam
mṛtyudvārabhayākaraṃ viṣagṛham āpatsughorālayam|
agniṃ māruta mattavāraṇasamaṃ tasyānugāmī sadā
strīhetor hata rāvaṇas tridaśapaindro 'py avasthākṛtaḥ||22.58||
daṇḍakyo hatarāṣṭrapaurasahitaḥ kiṃ bhūya vakṣyāmy aham||22.59||

---- vipra-muni-bhikṣu-nirgranthi-parivrājaka-rṣyādayaḥ ----

janamejaya uvāca|
vipre kīdṛśalakṣaṇaṃ bhavati bho kīdṛg muniś cocyate
tenārthena bhaveta bhikṣu bhagavan nigranthi ko vā dvija|
kenārthena bhaved dvijendra bhagavan jñeyaḥ parivrājakaḥ
! jñeyāḥ kim ṛṣayaś ca lakṣaṇa muner icchāmi jñātuṃ punaḥ||22.60||
vaiśampāyana uvāca|
satyaṃ śaucam ahiṃsatā damaśamau bhūtānukampī sadā
ātmārāmajito svadharmanirataḥ sattvastha nityaṃ manaḥ|
kāmakrodhayamasvadāranirataḥ saṃtyajya lobhaḥ śanaiḥ
evaṃ yaḥ kurute dvijātisuvaraḥ śūdro 'pi yaḥ saṃyamī||22.61||
tasmāc chadmakavarjitaḥ sa bhagavān saṃsārabhībhidyakaḥ
yat tat sthānaparaṃ vrajanti puruṣāḥ tasmāt parivrājakaḥ|
granthidārasutaṃ dhanaṃś ca virati nirgranthika socyate
ramyante ṛṣir āśrame dhṛtimanas tasmād ṛṣiḥ socyate||22.62||
kāyavāṅmanadaṇḍatatparataras te daṇḍikarūcyate
saddharmaśravaṇaṃ vadanti śravaṇaḥ saddharmabrahmākṣaraḥ|
pāśaprakṣipataṃ paśutvasakalaṃ pāśūpatās te smṛtāḥ
vipre pāśupatādibhikṣusakalaṃ pṛṣṭo 'smy ahaṃ lakṣaṇam||22.63||
sarvaṃ tat kathito 'si lakṣaṇa mayā sandhiśvanirnāśanam
prajñāsaṃgrahaśītavardhanaparaṃ saṃsāranirmūlanam|
 
etaj jñānaparaṃ prabodham atulaṃ nityaṃ śivaṃ dhāryate||22.64||

||iti vṛṣasārasaṃgrahe dvāviṃśatitamo 'dhyāyaḥ||




janamejaya uvāca|
devānāṃ dānavānāṃ ca uttarāraṇim eva ca|
vidviṣanti ca te 'nyonyaṃ kāraṇaṃ tasya kīrtaya||23.1||
vaiśampāyana uvāca|
pāpapuṇyasvabhāvābhyāṃ devadaityasya bhūpate|
dharmapakṣasmṛto devo dānavo 'dharmapakṣataḥ||23.2||
hetunā tena rājendra anyonyaṃ vidviṣanti te|
devadveṣṭāsurāḥ sarve vibudhāś cāsuradviṣaḥ||23.3||

---- dharmādharmavipakṣatā ----

dharmādharmavipakṣatāṃ śṛṇu parāṃ bhūtānukampodayām
satyaṃ śaucam ahiṃsatā damaśamo nirmānam īrṣyāruṣā|
tṛṣṇālobharatasya kāmaviṣayaḥ sarvendriyāṇāṃ jayaḥ
ādhyātmeṣu ratiḥ prasannamanaso nirdvandvasarvālayaḥ||23.4||
pāpopekṣaṇaśaśvapuṇyamudito dīneṣu kāruṇyatā
dānaṃ śīladhṛtikṣamājapatapaḥ svādhyāyamaune ratiḥ|
yogābhyāsaratir divaukasagaṇe jñāne ca sāṃkhye tathā
akrodhārjavatejayajñam abhayaṃ saṃtoṣa adrohatā||23.5||
tyāgo mārdavahrīr acāpalaratir nyāsābhimāno grahāt
maitrībhāvasadārapaiśunamatir brāhmaṇyaśraddhānvitaḥ|
etācāra sadā narendra vibudhāḥ saṃkṣepataḥ kīrtitāḥ
daityānāṃ śṛṇu kīrtaye svavahito 'sambhāvya teṣāṃ nijam||23.6||
daityāḥ pāparatisvabhāvacapalā nirlajjadarpālasāḥ
kāmakrodhavaśāḥ suduṣṭamanasas tṛṣṇādhikā nirdayāḥ|
śaucācāravivarjitā gurugirānnānitya kuryuḥ kriyāḥ
jīvākarṣaṇajīvanaḥ pratidinaṃ mohāndharāgānvitāḥ||23.7||
nidrā nitya divā prasaktam aśuciḥ sūryodaye supyate
āśāpāśaśatair nibaddhahṛdayo hṛtvā parasvaṃ punaḥ|
mātsaryāt parapākabhedanirato mūlasya duṣpūratā
! nāstīkatvaparāṅganāsvabhirata utkocakāmaḥ sadā||23.8||
devabrāhmaṇa vidviṣanti satataṃ lobhāc ca kāryakriyā
dharmaṃ dūṣayate ca mūḍhamanasā āryaṃ ca tīrthaṃ tathā|
hantavyāny ahatāś ca manyabahavo visphūrjitam adruvan
daityānāṃ kathitaṃ ca cihna katicit sadbhāvataḥ kīrtitam||23.9||
martyeṣv eva narendra mānuṣam abhūd devāsurāṇāṃ nṛpaḥ
yo yaṃ proktaḥ svabhāvatām ubhayato mānuṣyaloke tathā|
yan me pṛcchitavān narendra kathitaṃ yat tvaṃ purā gopitam
vidveṣobhayakāraṇaṃ narapate kiṃ bhūya vakṣyāmy aham||23.10||

---- nidrottpattiḥ ----

janamejaya uvāca|
asti kautūhalaṃ cānyaṃ pṛcchāmi tvāṃ dvijottama|
kathaṃ nidrā samutpannā sarvabhūtavimohanī||23.11||
rātrau prajāyate kasmād divā kasmān na jāyate|
kasmāc ca kurute jantor nidrā netrapramīlanam|
etan me saṃśayaṃ chindhi sarvajño 'si dvijottama||23.12||
vaiśampāyana uvāca|
devī hy eṣā mahābhāgā nidrā netrāśrayā nṛṇām|
tasyā vaśaṃ gataṃ sarvaṃ jagatsthāvarajaṅgamam||23.13||
sadevadānavagaṇā gandharvoragarākṣasāḥ|
yakṣabhūtapiśācāś ca paśupakṣisarīsṛpāḥ||23.14||
guhyakāś ca mṛgā nāgā kiṃnarā jalajoragāḥ|
nidrāvaśagatāḥ sarve pāpmanā tv abhilaṅghitāḥ||23.15||
devadānavakarmānte tasminn amṛtasambhave|
mandarotthāpane viṣṇur devāsurasamāgame||23.16||
jāyate vigrahe tv eṣā kṛte hy amṛtamanthane|
rajas tamaś cāsuraṃ vai sattvaṃ devakṛtaiḥ śubhaiḥ||23.17||
tataḥ sattvamayī devī rajastamanivāsinī|
krodhajā vai sthitā madhye devadānavapakṣayoḥ||23.18||
tām adbhutamayīṃ dṛṣṭvā vismitā devadānavāḥ|
tasyāḥ prabhāvābhihatā dudruvas te diśo daśa||23.19||
tatra pītāmbaradharo viṣṇur ekas tu tiṣṭhati|
sābhigatvā viśālākṣī nārāyaṇam athābravīt||23.20||
devadānavanāthas tvaṃ tvayi sarvaṃ pratiṣṭhitam|
dehi deva mamāvāsaṃ yatrāhaṃ nivase sukham||23.21||
tato nārāyaṇas tuṣṭas tāṃ devīṃ pratyabhāṣata|
śarīre mama vastavyaṃ viṣṇur enām athābravīt||23.22||
tatas tāṃ vaiṣṇavaṃ tejaḥ pāpmanā samatiṣṭhata|
tataḥ śete sa vaikuṇṭhaḥ pāpmanā tv abhilaṅghitaḥ||23.23||
tasmin śayāne vitrastā devāsuragaṇās tathā|
ūcus te paramodvignāḥ śayānaṃ viṣṇum acyutam||23.24||
trātāraṃ nābhigacchāma uttiṣṭhottiṣṭha keśava|
tataḥ śaṅkhagadāpāṇir uttiṣṭhata mahābhujaḥ||23.25||
utthitaś ca viśālākṣaḥ pāpmanā tasya pṛṣṭhataḥ|
tataḥ sā vigrahavatī sthitā nārāyaṇālaye||23.26||
viṣṇur devāsuragaṇān idaṃ vacanam abravīt|
asmākaṃ vai śarīreṣu iyaṃ pāpmā viniḥsṛtā||23.27||
eṣābhisattvārasatā satyena bhaginī mama|
viśrutāṃ triṣu lokeṣu tāṃ pūjayatha māṃ yathā||23.28||
tato devāsuragaṇāḥ saptalokāḥ samānuṣāḥ|
vibhaktā vaiṣṇavī pāpmā teṣu sarveṣu devatā||23.29||
parvateṣv atha vṛkṣeṣu sāgareṣu saritsu ca|
tato nidrāvaśagataṃ jagat sthāvarajaṅgamam||23.30||
eṣotpattiś ca nidrāyā yathā vasati tac chṛṇu|
trīṇi sthānāni yasyā vai śarīreṣu śarīriṇām||23.31||
śleṣmapittānilasthāne trīṇi pakṣāṇi vāsinaḥ|
tamaḥ śleṣmāśrayā nidrā rajonidrā tu vātikā||23.32||
pittāśrayāṃ smṛtāṃ nidrāṃ sāttvikāṃ viddhi bhūpate|
ādityaprabhavaṃ tejas tasmin sattvaṃ pratiṣṭhati||23.33||
nidrā divā na bhavati tasmāt sattvaguṇātmikā|
yasmāt somodbhavā nidrā tamāṃsi ca rajāṃsi ca||23.34||
tasmād rātrau bhaven nidrā tāmasī harajātmikā|
yadā hi sarvāṅgagatau śrotāṃsi pratipadyate||23.35||
rajas tamaś ca niyatas tadā nidrā pravartate|
tamasy ūrdhvagataśroto hy akṣipakṣmāsamāśritā||23.36||
tamaḥ pravartate jantos tatas tv akṣnor nimīlanam|
nāsākṣikarṇaśrotāṃsi prayujyante kaphena tu||23.37||
hṛdayaṃ muhyate cāpi tamasā cāvṛtaṃ manaḥ|
sparśaṃ na vedayaty eva na śṛṇoti na paśyati||23.38||
nocchvāsayati nāsābhyāṃ vivṛtākṣimukho naraḥ|
eṣā nṛṇām antakarī nidrā vai tāmasī smṛtā||23.39||
akarmaṇy apravṛttiś ca mṛtavat svapate kṣitau|
nidrotpattiṃ vikāraṃ ca kathito 'smi narādhipa|
tasmān nidrāṃ na seveta tamomohapravardhanīm||23.40||

||iti vṛṣasārasaṃgrahe nidrotpattis trayoviṃśatimo 'dhyāyaḥ||




janamejaya uvāca|
devānāṃ dānavānāṃ ca vaiṣamyāni śrutāni me|
nidrāsambhavam āścaryaṃ tvatprasādena veditam||24.1||
trailokyavistarāyāmaṃ śrotum icchāmi bho dvija|
kasmiṃścin narakaṃ jñeyaṃ pātālaṃ ca dvijottama||24.2||
saptadvīpaṃ samicchāmi saptasāgaram eva ca|
merumūrdhaṃ ca viprendra devālayaṃ nibodha mām||24.3||

---- trailokyaṃ narakāṇi ca ----

vaiśampāyana uvāca|
śṛṇu saṃkṣepato rājan trailokyāyāmavistaram|
kālāgniḥ prathamo jñeyaḥ sarvādhastān nareśvara||24.4||
tasyopari nṛpaśreṣṭha jñeyā narakakoṭayaḥ|
rauravādi avīcyantaṃ yātanāsthānam ucyate||24.5||

---- sapta pātālāḥ ----

upariṣṭāt tu vijñeyāḥ pātālāḥ sapta eva tu|
ābhāsatālaḥ prathamaḥ svatālaś ca tataḥ param||24.6||
śītalaś ca gabhastiś ca śarkaraś ca śilātalam|
saptamaṃ tu mahātālaṃ śeṣanāgakṛtālayaḥ||24.7||
baliś ca daityarājendro rākṣasaś ca viśaṃkhaṇaḥ|
ity evam ādayaḥ sarve nāgadānavarākṣasāḥ||24.8||

---- sapta dvīpāḥ priyavratasutāś{ }ca ----

sapta dvīpās tato jñeyāḥ saptasāgarasaṃvṛtāḥ|
priyavratasya putro 'bhūd daśa rājaparākramaḥ|| 24.9||
agnīdhraś cāgnibāhuś ca medhā medhātithir vasuḥ|
jyotiṣmān dyutimān havyaḥ savanaḥ patra eva ca||24.10||
agnibāhuś ca medhā ca patraś caiva trayo janāḥ|
saṃsārabhayabhītena mokṣamārgasamāśritāḥ||24.11||
agnīdhraṃ prathamadvīpe abhyaṣiñcat priyavrataḥ|
plakṣadvīpeśvaraṃ cakre nāmnā medhātithiṃ tathā||24.12||
vasuś ca śālmalīdvīpe abhiṣikto mahīpatiḥ|
jyotiṣmantaṃ kuśadvīpe rājānam abhiṣecayet||24.13||
krauñcadvīpeśvaraṃ cakre dyutimantaṃ nareśvara|
śākadvīpeśvaraṃ havyaṃ puṣkare savanaḥ smṛtaḥ||24.14||
madhye puṣkaradvīpasya parvato mānasottaraḥ|
lokapālāḥ sthitās tatra caturbhiś caturo diśaḥ||24.15||
mahāvītaḥ smṛto varṣo dhātakī ca narādhipa|
tasya bāhyaḥ samudro 'bhūt svādūdaka iti smṛtaḥ||24.16||
catuḥṣaṣṭi smṛto lakṣo yojanānāṃ narādhipa|
puṣkaradvīpam antaś ca kṣīrodo nāma sāgaraḥ||24.17||
dvātriṃśallakṣavistāraḥ śākadvīpabahirvṛtaḥ|
jaladaś ca kumāraś ca sukumāramaṇīcakaḥ||24.18||
kusumottaramodaś ca saptamaṃ ca mahādrumam|
havyaputrāḥ smṛtāḥ sapta varṣanāma tathā smṛtaḥ||24.19||
dvīpāntaṃ dadhimaṇḍodakṣīrodārdhaṃ vinirdiśet|
krauñcadvīpasamudrānte sapta varṣās tu te smṛtāḥ||24.20||
kuśalo manonugaś coṣṇaḥ yāvanaś cāndhakārakaḥ|
muniś ca dundubhiś caiva sutā dyutimatas tu vai||24.21||
dadhyardhe ghṛtamaṇḍodaḥ kuśadvīpasamāvṛtaḥ|
tatrāpi saptavarṣe ca nāmataḥ śṛṇu bhārata||24.22||
udbhimān veṇumāṃś caiva svairannālambano dhṛtiḥ|
ṣaṣṭhaḥ prabhākaraś caiva kapilaḥ saptamaḥ smṛtaḥ||24.23||
ghṛtamaṇḍas tadardhena tasyānte madirodadhiḥ|
samantāc chālmalīdvīpo varṣāḥ saptaiva kīrtitāḥ||24.24||
śvetaś ca haritaś caiva jīmūto rohitas tathā|
vaidyuto mānasaś caiva suprabhaḥ saptamaḥ smṛtaḥ||24.25||
madirodadhito 'rdhena jñeyas tv ikṣurasodadhiḥ|
plakṣadvīpo vṛtas tena saptavarṣasamanvitaḥ||24.26||
śāntaś ca śiśiraś caiva sukhadānanda eva ca|
śivakṣemo dhruvaś caiva sapta medhātitheḥ sutāḥ||24.27||
lavaṇodas tu tasyānte jambūdvīpasamāvṛtaḥ|
lakṣayojanavistāra upadvīpasamanvitaḥ||24.28||
aṅgadvīpo yavadvīpo malayadvīpa eva ca|
śaṅkhadvīpakamudvīpo varāhadvīpa eva ca||24.29||
siṃha barhiṇadvīpaṃ ca padmaś cakras tathaiva ca|
vajraratnākaradvīpo haṃsakaḥ kumudas tathā||24.30||
lāṅgalo vṛṣadvīpaś ca dvīpo bhadrākaras tathā|
candradvīpaś ca sindhuś ca candanadvīpa eva ca|
upadvīpasahasrāṇi evamādīni kīrtitam||24.31||

---- agnīdhraputrā jambudvīpe ----

agnīdhro navavarṣeṣu navaputrān asiñcayat|
nābhiḥ kiṃpuruṣaś caiva harivarṣa ilāvṛtaḥ||24.32||
pañcamaṃ ramyakaṃ varṣaṃ ṣaṣṭhaṃ caiva hiraṇmayam|
kuravaḥ saptamo jñeyo bhadrāśvaś cāṣṭamaḥ smṛtaḥ||24.33||
navamaḥ ketumālo 'bhūn navavarṣāḥ prakīrtitāḥ|
himavaddakṣiṇe pārśve varṣo bhāratasaṃjñitaḥ||24.34||
atrāpi navabhedo 'bhūd bhāratātmajasambhavaḥ|
indradvīpaḥ kaśeruś ca tāmravarṇo gabhastimān||24.35||
nāgadvīpas tathā saumyo gāndharvaś cātha vāruṇaḥ|
ayaṃ ca navamo dvīpaḥ kumārīdvīpasaṃjñitaḥ|
dakṣiṇe hemakūṭasya varṣaḥ kiṃpuruṣaḥ smṛtaḥ||24.36||
niṣadho dakṣiṇapārśve harivarṣa iti smṛtaḥ|
merumūle tu rājendra jñeyo varṣa ilāvṛtaḥ||24.37||
uttaraṇeṇa (uttareṇa?) tu nīlasya varṣa ramyaka ucyate|
śveta|uttarato jñeyo varṣaramyahiraṇmayaḥ||24.38||
tasya uttarato jñeyas triśṛṅgavaraparvataḥ|
tasya cottarapārśve tu varṣaḥ kuruvale smṛtaḥ||24.39||
pūrvaṃ bhadrāśvato jñeyaḥ ketumālas tu paścime|
himaṃvān hemakūṭaś ca niṣadho nīla eva ca||24.40||
śvetaś ca śṛṅgavantaś ca ṣaḍ ete varṣaparvatāḥ|
aśītinavatīlakṣaḥ | varṣaparvatam āyatam||24.41||
himavān hemakūṭaś ca niṣadhaś ceti dakṣiṇa|
śvetaś caivatriśṛṅgaś ca nīlaś caiva tathottare||24.42||
niṣadho nīlamadhye tu meruḥ śailamanoramaḥ|
praviṣṭaṣoḍaśādhas tāṃ caturāśītim ucchṛtaḥ||24.43||
yojanānāṃ sahasrāṇi dvātriṃśad ūrdha ! vistṛtaḥ|
brahmāmanovatī nāma pureva satimadhyame||24.44||
devarājo 'marāvatyām agnis tejovatī pure||24.45||
yamaḥ saṃyamanī nāma nityaṃ vasati bhūpate|
naiṛtir vasati nityaṃ ramye śuddhavatī pure||24.46||
varuṇo bhogavatyāṃ tu vāyor gandhavatī purī|
mahodayāpurī ramyā somasyālayaraṃ smṛtam||24.47||
yaśovatī purī ramyānnityam āste triśūlinaḥ|
tatra gaṅgā catuḥbhinnā nipatantī mahītale||24.48||
uttare paścime caiva pūrvadakṣiṇatas tathā|
pūrvaṃ gaṅgā sravatyāccālakānandā ca dakṣiṇe||24.49||
śītā paścimagā gaṅgā bhadrasomā tathottare|
ṣaṣṭiyojanasāhasraṃ nirālambā nipatya ca||24.50||
bhadrāśvaṃ plāvayitvā tu vanāny upavanāni ca|
droṇasthalī girīṇāṃ ca atikramyārṇavaṃ gatā||24.51||
tathaivālakanandā ca gatāśailenanimnagā|
gaṅgā bhāratavarṣaṃ ca praviṣṭālavaṇo dadhim||24.52||
plāvayitvā sthalīn sarvān mānuṣākaluṣāpahā|
paścimena gatāgaṅgā sītānāmā ca bhārataḥ||24.53||
plāvayet ketumālāṃ ca kṣetraśaivavanasthalīm|
atikramyārṇavagatā sthalīdroṇī ca nimnagā||24.54||
bhadrasomanadīty evaṃ plāvayitvottaraṃ kurun|
sthalī prasravaṇadroṇīm atikramyārṇavaṃ gatā||24.55||
mero vai dakṣiṇe pārśve jambūvṛkṣaḥ sanātanaḥ|
tena nāmāṅkito rājan jambūdvīpa iti śrutam||24.56||
koṭīṣoḍaśabhiś caiva ayutāni trayodaśa|
adhordhayāma rājendra kṣityāvaraṇam antataḥ||24.57||
navalakṣādhikaṃ rājan pañcakoṭī mahī smṛtā|
yojanānāṃ tu vijñeyaḥ pṛthivyāyām avistarāt||24.58||
svādūdakasya ca bahir lokāloko mahāgiriḥ|
kañcanidviguṇābhūmi tasmād giribahi smṛtaḥ||24.59||
tasmād bāhyaḥ samudro bhūd garbhādeti samudrarāṭ|
aṣṭāviṃśatikaṃ lakṣaṃ śatalakṣāṇi vistaram||24.60||
etad bhūrlokavistāro hy ata ūrdhvaṃ bhuvaḥ smṛtaḥ|
svarlokasya pareṇaiva maharlokam ataḥ param||24.61||
janarlokas tapaḥ satyaṃ kramaśaḥ parikīrtitam|
brahmalokaḥ smṛtaḥ satyaṃ viṣṇulokam ataḥ param||24.62||

---- śivalokaḥ ----

tasmāt pareṇa bodhavyaṃ divyadhyānapuraṃ mahat|
sahasrabhaumaprāsādaṃ vaiḍūryamaṇitoraṇam||24.63||
nānāratnavicitrāṇi nānābhūtagaṇākulam|
sarvakāmasamṛddhāni pūrṇaṃ tatra manoharaiḥ||24.64||
tatra siṃhāsane divye sarvaratnavibhūṣite|
tatrāste bhagavān rudraḥ somāṅkitajaṭādharaḥ||24.65||
tryakṣas tribhuvanaśreṣṭhas triśūlī tridaśādhipaḥ|
devyā saha mahābhāgo gaṇaiś ca parivāritaḥ||24.66||
skandanandipurogaś ca gaṇakoṭīśatākulaḥ|
anekarudrakanyābhī rūpiṇībhir alaṅkṛtaḥ||24.67||
tatra puṇyanadī sapta sarvapāpāpanodanī|
suvarṇavālukā divyā ratnapāṣāṇaśobhitā||24.68||
pāvanī ca vareṇyā ca varārhā varadā varā|
vareśā varabhadrā ca suprasannajalā śivā||24.69||
anekakusumārāmā ratnapuṣpaphaladrumāḥ|
anekaratnaprākārā yojanāyutam ucchritāḥ||24.70||
ahiṃsāsatyaniratāḥ kāmakrodhavivarjitāḥ|
dhyānayogaratā nityaṃ tatra modanti te narāḥ|| 24.71||
tatra gomātaras sarvā nivasanti yatavratāḥ|
golokaḥ śivalokaś ca eka eva vidhīyate||24.72||

---- śāstravarṇanā ----

abhyantare tat kathito 'dya sāraṃ
kim anya rājan kathayāmi sāram|
jñānārṇavaṃ kīrtita dharmasāram
purāṇavedopaniṣatsusāram||24.73||
yathā hi rājā parivāramadhye
yathāntavartī bahivartin eva|
bhuñjanti bhogān satatāntavartī
kleśādhikaṃ nitya bahiḥsthitānām||24.74||
yathaiva rājā kariṇo 'ntadantam
bhuñjanti bhogān satataṃ narendra|
yudhyeta rājā bahirdantabhogair
yadantaraṃ paśya samānajātam||24.75||
na dānatulyaṃ tv abhayapradasya
na yajñatulyaṃ jita|indriyasya|
na cārthatulyaṃ jitakāminaś ca
na dharmatulyaṃ damakāmitasya||24.76||
bahvantaraṃ naiva hi dharmayoś ca
kleśādhikaṃ bāhyaphalālpasāram|
yad atra dharmaṃ phalanaiṣṭhikasya
na tulya koṭīśatayājināpi||24.77||
etat pavitraṃ paramaṃ sadharmam
purā yathoktaṃ parameśvareṇa|
mayāpi tulyaṃ kathitaṃ yathāvat
purāṇavedopaniṣatsusāram||24.78||
sadojasaubhāgyam atīva medhā
nirutsukaḥ saumyam anuttamaṃ ca|
suputrapautraṃ na vichinnagotram
bhavanti vidyādharalokapūjyam||24.79||
yaśaśriyaṃ kīrtir atīva tejo
janapriyo dhānyadhanāyuvṛddhim|
prabodhaprajñārujadharmavṛddhim
bhavanti taṃ śāstrasadābhiyogī||24.80||
yaśasvinī āryasuvarṇaśṛṅgī
vedāntavipradvijagāyaneṣu|
dattvā phalaṃ tīrtham anuttameṣu
śṛṇvanti ye tasya bhavet sapuṇyam||24.81||
daśādhikaṃ vācayituś ca puṇyam
śatādhikaṃ yaḥ paṭhati prabhāte|
sahasraśaḥ pustakṛtasya puṇyam
pare 'bhyaste kīrtayate 'yutāni||24.82||
adhītya yasyoragataṃ suśāstram
samastam adhyāyam anukramena|
daśāyutāṅgo dadatuś ca puṇyam
labhaty asaṃdigdhayathādinaikaṃ||24.83||
yenedaṃ śāstrasāram avikalamanasā yo 'bhyaset tatprayatnāt
vyakto 'sau siddhayogī bhavati ca niyataṃ yas tu cittaprasannaḥ|
pitryaṃ yo gītapūrvaṃ pratidina śataśa uddhriyante ca sarve
ātmānaṃ nirvikalpaṃ śivapadam asamaṃ prāpnuvantīha sarve||24.84||

||iti vṛṣasārasaṃgrahe śāstravarṇanā nāma caturviṃśatitamo 'dhyāyaḥ samāptaḥ||

||vṛṣasārasaṃgrahaḥ samāpta iti||
