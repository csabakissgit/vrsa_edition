
vigatarāga uvāca|
śrutaṃ mayā janāgreṇa brahmāṇḍasya tu nirṇayam|
pramāṇaṃ varṇarūpaṃ ca saṃkhyā tasya samāsataḥ||2.1||
śivāṇḍeti tvayā prokto brahmāṇḍālayakīrtitaḥ|
kīdṛśaṃ lakṣaṇaṃ jñeyaṃ pramāṇaṃ tasya vā kati||2.2||
kasya vā layanaṃ jñeyaṃ pramāṇaṃ vātra vāsinaḥ|
kā vā tatra prajā jñeyā ko vā tatra prajāpatiḥ||2.3||

---- śivāṇḍasaṃkhyā ----

anarthayajña uvāca|
śivāṇḍalakṣaṇaṃ vipra na tvaṃ praṣṭum ihārhasi|
daivatair api kā śaktir jñātuṃ draṣṭuṃ ca tattvataḥ||2.4||
agamyagamanaṃ guhyaṃ guhyād api samuddhṛtam|
na prabhur netaras tatra na daṇḍyo na ca daṇḍakaḥ||2.5||
na satyo nānṛtas tatra suśīlo no duḥśīlavān|
nānṛjur na ca dambhitvaṃ na tṛṣṇā na ca īrṣyatā||2.6||
na krodho na ca lobho 'sti na māno 'sti na sūyakaḥ|
īrṣyā dveṣo na tatrāsti na śaṭho na ca matsaraḥ||2.7||
na vyādhir na jarā tatra na śoko 'sti na viklavaḥ|
nādhamaḥ puruṣas tatra nottamo na ca madhyamaḥ||2.8||
notkṛṣṭo mānavas tasmin striyaś caiva śivālaye|
na nindā na praśaṃsāsti matsarī piśuno na ca||2.9||
garvadarpaṃ na tatrāsti krūramāyādikaṃ tathā|
yācamāno na tatrāsti dātā caiva na vidyate||2.10||
anarthī vraja tatrasthaḥ kalpavṛkṣasamāśritaḥ|
na karma nāpriyas tatra na kaliḥ kalaho na ca||2.11||
dvāparo na ca na tretā kṛtaṃ cāpi na vidyate|
manvantaraṃ na tatrāsti kalpaś caiva na vidyate||2.12||
āhūtasamplavaṃ nāsti brahmarātridinaṃ tathā|
na janmamaraṇaṃ tatra āpadaṃ nāpnuyāt kvacit||2.13||
na cāśāpāśabaddho 'sti rāgamohaṃ na vidyate|
na devā nāsurās tatra na yakṣoragarākṣasāḥ||2.14||
na bhūtā na piśācāś ca gandharvā ṛṣayas tathā|
tārāgrahaṃ na tatrāsti nāgakiṃnaragāruḍam||2.15||
na japo nāhnikas tatra nāgnihotrī na yajñakṛt|
na vrataṃ na tapaś caiva na tiryannarakaṃ tathā||2.16||
tasyeśānasya devasya aiśvaryaguṇavistaram|
api varṣaśatenāpi śakyaṃ vaktuṃ na kenacit||2.17||
harecchāprabhavāḥ sarve paryāyeṇa bravīmi te|
devamānuṣavarjyāni vṛkṣagulmalatādayaḥ||2.18||
parārdhadviguṇotsedho vistāraś ca tathāvidhaḥ|
anekākārapuṣpāṇi phalāni ca manoharam||2.19||
anye kāñcanavṛkṣāṇi maṇivṛkṣāṇy athāpare|
pravālamaṇiṣaṇḍāś ca padmarāgaruhāṇi ca||2.20||
svādumūlaphalāḥ skandhalatāviṭapapādapāḥ|
kāmarūpāś ca te sarve kāmadāḥ kāmabhāṣiṇaḥ||2.21||
tatra vipra prajāḥ sarve anantaguṇasāgarāḥ|
tulyarūpabalāḥ sarve sūryāyutasamaprabhāḥ||2.22||
parārdhadvayavistāraṃ parārdhadvayam āyatam|
parārdhadvayavikṣepaṃ yojanānāṃ dvijottama||2.23||
aiśvaryatvaṃ na saṃkhyāsti balaśaktiś ca bho dvija|
adhordhvo na ca saṃkhyāsti na tiryañ caiti kaścana||2.24||
śivāṇḍasya ca vistāram āyāmaṃ ca na vedmy aham|
bhogam akṣaya tatraiva janmamṛtyur na vidyate||2.25||
śivāṇḍamadhyam āśritya gokṣīrasadṛśaprabhāḥ|
parārdhaparakoṭīnām īśānānāṃ smṛtālayaḥ||2.26||
bālasūryaprabhāḥ sarve jñeyās tatpuruṣālaye|
parārdhaparakoṭīnāṃ pūrvasyāṃ diśam āśritāḥ||2.27||
bhinnāñjanaprabhāḥ sarve dakṣiṇāṃ diśam āśritāḥ|
parārdhaparakoṭīnām aghorālayam āśritāḥ||2.28||
kundenduhimaśailābhāḥ paścimāṃ diśam āśritāḥ|
parārdhaparakoṭīnāṃ sadya{|}m{|}iṣṭālayaḥ smṛtaḥ||2.29||
kuṅkumodakasaṃkāśā uttarāṃ diśam āśritāḥ|
parārdhaparakotīnāṃ vāmadevālayaḥ smṛtaḥ||2.30||
īśānasya kalāḥ pañca vaktrasyāpi catuṣ kalāḥ|
aghorasya kalā aṣṭau vāmadevās trayodaśa||2.31||
sadyaś cāṣṭau kalā jñeyāḥ saṃsārārṇavatārakāḥ|
aṣṭatriṃśat kalā hy etāḥ kīrtitā dvijasattama||2.32||
saṃkhyā varṇā diśaś caiva ekaikasya pṛthak pṛthak|
pūrvoktena vidhānena bodhavyās tattvacintakaiḥ||2.33||
śivāṇḍagamanākṛṣṭyā śivayogaṃ sadābhyaset|
śivayogaṃ vinā vipra tatra gantuṃ na śakyate||2.34||
aśvamedhādiyajñānāṃ koṭyāyutaśatāni ca|
kṛcchrāditapa sarvāṇi kṛtvā kalpaśatāni ca|
tatra gantuṃ na śakyeta devair api tapodhana||2.35||
gaṅgādisarvatīrtheṣu snātvā taptvā ca vai punaḥ|
tatra gantuṃ na śakyeta ṛṣibhir vā mahātmabhiḥ||2.36||
saptadvīpasamudrāṇi ratnapūrṇāni bho dvija|
dattvā vā vedaviduṣe śraddhābhaktisamanvitaḥ|
tatra gantuṃ na śakyeta vinā dhyānena niścayaḥ||2.37||
svadehān māṃsam uddhṛtya dattvārthibhyaś ca niścayāt|
svadāraputrasarvasvaṃ śiro 'rthibhyaś ca yo dadet|
na tatra gantuṃ śakyeta anyair vāpi suduṣkaraiḥ||2.38||
yajñatīrthatapodānavedādhyayanapāragaḥ|
brahmāṇḍāntasya bhogāṃs tu bhuṅkte kālavaśānugaḥ||2.39||
kālena samapreṣyeṇa dharmo yāti parikṣayam|
alātacakravat sarvaṃ kālo yāti paribhraman|
traikālyakalanāt kālas tena kālaḥ prakīrtitaḥ||2.40||

||iti vṛṣasārasaṃgrahe śivāṇḍasaṃkhyā nāmādhyāyo dvitīyaḥ||



