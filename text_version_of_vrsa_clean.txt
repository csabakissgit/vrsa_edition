



anādimadhyāntam anantapāraṃ
susūkṣmam avyaktajagatsusāram 
harīndrabrahmādibhir āptam agraṃ
praṇamya vakṣye vṛṣasārasaṃgraham  1.1  

     janamejayavaiśampāyanasaṃvādaḥ     

śatasāhasrikaṃ granthaṃ sahasrādhyāyam uttamam 
parva cāsya śataṃ pūrṇaṃ śrutvā bhāratasaṃhitām  1.2  
atṛptaḥ puna papraccha vaiśampāyanam eva hi 
janamejaya yat pūrvaṃ tac chṛṇu tvam atandritaḥ  1.3  
janamejaya uvāca 
bhagavan sarvadharmajña sarvaśāstraviśārada 
asti dharmaṃ paraṃ guhyaṃ saṃsārārṇavatāraṇam  1.4  
dvaipāyanamukhodgīrṇaṃ dharmaṃ yat tad dvijottama 
kathayasva hi me tṛptiṃ kuru yatnāt tapodhana  1.5  
vaiśampāyana uvāca 
śṛṇu rājann avahito dharmākhyānam anuttamam 
vyāsānugrahasamprāptaṃ guhyadharmaṃ śṛṇotu me  1.6  
anarthayajñakartāraṃ tapovrataparāyaṇam 
śīlaśaucasamācāraṃ sarvabhūtadayāparam  1.7  
jijñāsanārthaṃ praśnaikaṃ viṣṇunā prabhaviṣṇunā 
dvijarūpadharo bhūtvā papraccha vinayānvitaḥ  1.8  

     brahmavidyā     

[vigatarāga uvāca ]
brahmavidyā kathaṃ jñeyā rūpavarṇavivarjitā 
svaravyañjananirmuktam akṣaraṃ kimu tat param  1.9  
anarthayajña uvāca 
anuccāryam asandigdham avicchinnam anākulam 
nirmalaṃ sarvagaṃ sūkṣmam akṣaraṃ kimu tatparam  1.10  

     kālapāśaḥ     

vigatarāga uvāca 
dehī dehe kṣayaṃ yāte bhūjalāgniśivādibhiḥ 
yamadūtaiḥ kathaṃ nīto nirālambo nirañjanaḥ  1.11  
kālapāśaiḥ kathaṃ baddho nirdehaś ca kathaṃ vrajet 
svargaṃ vā sa kathaṃ yāti nirdeho bahudharmakṛt 
etan me saṃśayaṃ brūhi jñātum icchāmi tattvataḥ  1.12  
anarthayajña uvāca 
atisaṃśayakaṣṭaṃ te pṛṣṭo 'haṃ dvijasattama 
durvijñeyaṃ manuṣyais tu devadānavapannagaiḥ  1.13  
karmahetuḥ śarīrasya utpattir nidhanaṃ ca yat 
sukṛtaṃ duṣkṛtaṃ caiva pāśadvayam udāhṛtam  1.14  
tenaiva saha saṃyāti narakaṃ svargam eva vā 
sukhaduḥkhaṃ śarīreṇa bhoktavyaṃ karmasambhavam  1.15  
hetunānena viprendra dehaḥ sambhavate nṛṇām 
yaṃ kālapāśam ity āhuḥ śṛṇu vakṣyāmi suvrata  1.16  
na tvayā viditaṃ kiñcij jijñāsyasi kathaṃ dvija 
kālapāśaṃ ca viprendra sakalaṃ vettum arhasi  1.17  
kalākalitakālaṃ ca kālatattvakalāṃ śṛṇu 
truṭidvayaṃ nimeṣas tu nimeṣadviguṇā kalā  1.18  
kalādviguṇitā kāṣṭhā kāṣṭhā vai triṃśatiḥ kalā 
triṃśatkalā muhūrtaś ca mānuṣena dvijottama  1.19  
muhūrtatriṃśakenaiva ahorātraṃ vidur budhāḥ 
ahorātraṃ punas triṃśan māsam āhur manīṣiṇaḥ  1.20  
samā dvādaśa māsāś ca kālatattvavido janāḥ 
śataṃ varṣasahasrāṇi trīṇi mānuṣasaṃkhyayā  1.21  
ṣaṣṭiṃ caiva sahasrāṇi kālaḥ kaliyugaḥ smṛtaḥ 
dviguṇaḥ kalisaṃkhyāto dvāparo yuga saṃjñitaḥ  1.22  
tretā tu triguṇā jñeyā catuḥ kṛtayugaḥ smṛtaḥ 
eṣā caturyugāsaṃkhyā kṛtvā vai hy ekasaptatiḥ  1.23  
manvantarasya caikasya jñānam uktaṃ samāsataḥ 
kalpo manvantarāṇāṃ tu caturdaśa tu saṃkhyayā  1.24  
daśa kalpasahasrāṇi brahmāhaḥ parikalpitam 
rātrir etāvatī proktā munibhis tattvadarśibhiḥ  1.25  
rātryāgame pralīyante jagat sarvaṃ carācaram 
ahāgame tathaiveha utpadyante carācaram  1.26  
parārdhaparakalpāni atītāni dvijottama 
anāgataṃ tathaivāhur bhṛgurādimaharṣayaḥ  1.27  
yathārkagrahatārendu bhramato dṛśyate tv iha 
kālacakraṃ bhramatvaiva viśramaṃ na ca vidmahe  1.28  
kālaḥ sṛjati bhūtāni kālaḥ saṃharate punaḥ 
kālasya vaśagāḥ sarve na kālavaśakṛt kvacit  1.29  
caturdaśaparārdhāni devarājā dvijottama 
kālena samatītāni kālo hi duratikramaḥ  1.30  
eṣa kālo mahāyogī brahmā viṣṇuḥ paraḥ śivaḥ 
anādinidhano dhātā sa mahātmā namaskuru  1.31  

     parārdhādi     

vigatarāga uvāca 
śrutaṃ vai kālacakraṃ tu mukhapadmaviniḥsṛtam 
parārdhaṃ ca paraṃ caiva śrotuṃ vaḥ pratidīpitam  1.32  
anarthayajña uvāca 
ekaṃ daśaṃ śataṃ caiva sahasram ayutaṃ tathā 
prayutaṃ niyutaṃ koṭim arbudaṃ vṛndam eva ca  1.33  
kharvaṃ caiva nikharvaṃ ca śaṅkuḥ padmaṃ tathaiva ca 
samudro madhyam antaṃ ca parārdhaṃ ca paraṃ tathā  1.34  
sarve daśaguṇā jñeyāḥ parārdhaṃ yāvad eva hi 
parārdhadviguṇenaiva parasaṃkhyā vidhīyate  1.35  
parāt parataraṃ nāsti iti me niścitā matiḥ 
purāṇavedapaṭhitā mayākhyātā dvijottama  1.36  

     brahmāṇḍam     

vigatarāga uvāca 
brahmāṇḍaṃ kati vijñeyaṃ pramāṇaṃ prāpitaṃ kvacit 
kati cāṅgulimūrdheṣu sūryas tapati vai mahīm  1.37  
anarthayajña uvāca 
brahmāṇḍānāṃ prasaṃkhyātuṃ mayā śakyaṃ kathaṃ dvija 
devās te 'pi na jānanti mānuṣāṇāṃ ca kā kathā  1.38  
paryāyeṇa tu vakṣyāmi yathāśakyaṃ dvijottama 
brahmaṇā yat purākhyāto mātariśvā yathā tathā  1.39  
śivāṇḍābhyantareṇaiva <crux>sarveṣām iva bhūritāḥ</crux> 
daśanāma diśāṣṭānāṃ brahmāṇḍe kīrtitaṃ śṛṇu  1.40  

     daśa nāmāni digaṣṭakānām     

sahāsaha sahaḥ sahyo visahaḥ saṃhato 'sabhā 
prasaho 'prasahaḥ sānuḥ pūrvato daśa nāyakāḥ  1.41  
prabhāso bhāsano bhānuḥ pradyoto dyutimo dyutiḥ 
dīptatejāś ca tejāś ca tejā tejavaho daśa  1.42  
āgneye tv etad ākhyātaṃ yāmye śṛṇv atha bho dvija 
yamo 'tha yamunā yāmaḥ saṃyamo yamuno 'yamaḥ  1.43  
saṃyano yamanoyāno yaniyugmā yanoyanaḥ 
nagajo naganā nando nagaro naga nandanaḥ  1.44  
nagarbho gahano guhyo gūḍhajo daśa tatparaḥ 
vāruṇena pravakṣyāmi śṛṇu vipra nibodha me  1.45  
babhraḥ setur bhavodbhadraḥ prabhavodbhavabhājanaḥ 
bharaṇo bhuvano bhartā daśaite varuṇālayāḥ  1.46  
nṛgarbho 'suragarbhaś ca devagarbho mahīdharaḥ 
vṛṣabho vṛṣagarbhaś ca vṛṣāṅko vṛṣabhadhvajaḥ  1.47  
jñātavyaś ca tathā samyag vṛṣajo vṛṣanandanaḥ 
nāyakā daśa vāyavye kīrtitā ye mayā dvija  1.48  
sulabhaḥ sumanaḥ saumyaḥ suprajaḥ sutanuḥ śivaḥ 
sata satya layaḥ śambhur daśanāyakam uttare  1.49  
indu bindu bhuvo vajra varado vara varṣaṇaḥ 
ilano valino brahmā daśeśāneṣu nāyakāḥ  1.50  
aparo vimalo moho nirmalo mana mohanaḥ 
akṣayaś cāvyayo viṣṇur varado madhyame daśa  1.51  
sarveṣāṃ daśam īśānāṃ parivāraśataṃ śataṃ 
śatānāṃ pṛthag ekaikaṃ sahasraiḥ parivāritam  1.52  
sahasreṣu ca ekaikam ayutaiḥ parivāritam 
ayutaṃ prayutair vṛndaiḥ prayutaṃ niyutair vṛtaḥ  1.53  
ekaikasya parīvāro niyutaḥ pṛthag eva ca 
koṭibhir daśakoṭyena ekaikaḥ parivāritaḥ  1.54  
daśakoṭiṣu ekaikaṃ vṛndavṛndabhṛtair vṛtam 
vṛndavargeṣu ekaikaṃ kharvabhiḥ parivāritam  1.55  
kharvavargeṣu ekaikaṃ daśakharvagaṇair vṛtam 
daśakharveṣu ekaikaṃ śaṅkubhiḥ parivāritam  1.56  
śaṅkubhiḥ pṛthag ekaikaṃ padmena parivāritam 
padmavargeṣu ekaikaṃ samudraiḥ parivāritam  1.57  
samudreṣu tathaikaikaṃ madhyasaṃkhyais tu tair vṛtam 
madhyasaṃkhyeṣu ekaikam anantaiḥ parivāritam  1.58  
ananteṣu ca ekaikaṃ parārdhaparivāritam 
parārdheṣu ca ekaikaṃ pareṇa parivāritam 
eṣa vai kathito vipra śakyaṃ sāṃkhyam udīritam  1.59  

     pramāṇam     

pramāṇaṃ śṛṇu me vipra saṃkṣepād bruvato mama 
candrodaye pūrṇamāsyāṃ vapur aṇḍasya tādṛśam  1.60  
koṭikoṭisahasraṃ tu yojanānāṃ samantataḥ 
aṇḍānāṃ ca parīmāṇaṃ brahmaṇā parikīrtitam  1.61  
saptakoṭisahasrāṇi saptakoṭiśatāni ca 
viṃśakoṭiṣu gulmeṣu ūrdhvatas tapate raviḥ  1.62  
pramāṇaṃ nāma saṃkhyā ca kīrtitāni samāsataḥ 
brahmāṇḍaṃ cāprameyāṇāṃ lakṣaṇaṃ parikīrtitam  1.63  

     vyāsāḥ     

purāṇāśīsahasrāṇi śatāni dvijasattama 
brahmaṇā kathitaṃ pūrṇaṃ mātariśvā yathātatham  1.64  
vāyunā pāda saṃkṣipya prāptaṃ cośanasaṃ purā 
tenāpi pāda saṃkṣipya prāptavāṃś ca bṛhaspatiḥ  1.65  
bṛhaspatis tu provāca sūryaṃ triṃśatsahasrikam 
pañcaviṃśatsahasrāṇi mṛtyuṃ prāha divākaraḥ  1.66  
ekaviṃśatsahasrāṇi mṛtyunendrāya kīrtitam  
indreṇāha vasiṣṭhāya viṃśatślokasahasrikam  1.67  
aṣṭādaśasahasrāṇi tena sārasvatāya tu 
sārasvatas tridhāmāya sahasradaśa sapta ca  1.68  
ṣoḍaśānāṃ sahasrāṇi bharadvājāya vai tataḥ 
daśa pañcasahasrāṇi trivṛṣāya abhāṣata  1.69  
caturdaśasahasrāṇi antarīkṣāya vai tataḥ 
trayyāruṇiṃ sahasrāṇi trayodaśa abhāṣata  1.70  
trayyāruṇis tu viprendro dhanaṃjayam abhāṣata 
dvādaśāni sahasrāṇi saṃkṣipya punar abravīt  1.71  
kṛtaṃjayāya samprāpto dhanaṃjayamahāmuniḥ 
kṛtaṃjayād dvijaśreṣṭha ṛṇaṃjayamahātmane  1.72  
ṛṇañjayāt punaḥ prāpto gautamāya maharṣiṇe 
gautamāc ca bharadvājas tasmād dharyadvatāya tu  1.73  
rājaśravās tataḥ prāptaḥ somaśuṣmāya vai tataḥ 
somaśuṣmāt tataḥ prāptas tṛṇabindus tu bho dvija  1.74  
tṛṇabindus tu vṛkṣāya vṛkṣaḥ śaktim abhāṣata 
śaktiḥ parāśaraṃ prāha jātūkarṇāya vai tataḥ  1.75  
dvaipāyanaṃ tu provāca jātūkarṇo maharṣiṇam 
romaharṣāya samprāpto dvaipāyanamahāmuniḥ  1.76  
romaharṣāya provāca putrāyāmitabuddhaye 
daśadve ca sahasrāṇi purāṇaṃ samprakāśitam 
mānuṣāṇāṃ hitārthāya kiṃ bhūyaḥ śrotum icchasi  1.77  

  iti vṛṣasārasaṃgrahe brahmāṇḍasaṃkhyā nāmādhyāyaḥ prathamaḥ  




vigatarāga uvāca 
śrutaṃ mayā janāgreṇa brahmāṇḍasya tu nirṇayam 
pramāṇaṃ varṇarūpaṃ ca saṃkhyā tasya samāsataḥ  2.1  
śivāṇḍeti tvayā prokto brahmāṇḍālayakīrtitaḥ 
kīdṛśaṃ lakṣaṇaṃ jñeyaṃ pramāṇaṃ tasya vā kati  2.2  
kasya vālayanaṃ jñeyaṃ pramāṇaṃ vātra vāsinaḥ 
kā vā tatra prajā jñeyā ko vā tatra prajāpatiḥ  2.3  

     śivāṇḍasaṃkhyā     

anarthayajña uvāca 
śivāṇḍalakṣaṇaṃ vipra na tvaṃ praṣṭum ihārhasi 
daivatair api kā śaktir jñātuṃ draṣṭuṃ ca tattvataḥ  2.4  
agamyagamanaṃ guhyaṃ guhyād api samuddhitam 
na prabhur netaras tatra na daṇḍyo na ca daṇḍakaḥ  2.5  
na satyo nānṛtas tatra suśīlo no duḥśīlavān 
nānṛjur na ca dambhitvaṃ na tṛṣṇā na ca īrṣyatā  2.6  
na krodho na ca lobho 'sti na māno 'sti na sūyakaḥ 
īrṣyā dveṣo na tatrāsti na śaṭho na ca matsaraḥ  2.7  
na vyādhir na jarā tatra na śoko 'sti na viklavaḥ 
nādhamaḥ puruṣas tatra nottamo na ca madhyamaḥ  2.8  
notkṛṣṭo mānavas tasmin striyaś caiva śivālaye 
na nindā na praśaṃsāsti matsarī piśuno na ca  2.9  
garvadarpaṃ na tatrāsti krūramāyādikaṃ tathā 
yācamāno na tatrāsti dātā caiva na vidyate  2.10  
anarthī vraja tatrasthaḥ kalpavṛkṣasamāśritaḥ 
na karma nāpriyas tatra na kaliḥ kalaho na ca  2.11  
dvāparo na ca na tretā kṛtaṃ cāpi na vidyate 
manvantaraṃ na tatrāsti kalpaś caiva na vidyate  2.12  
āhūtasamplavaṃ nāsti brahmarātridinaṃ tathā 
na janmamaraṇaṃ tatra āpadaṃ nāpnuyāt kvacit  2.13  
na cāśāpāśabaddho 'sti rāgamohaṃ na vidyate 
na devā nāsurās tatra na yakṣoragarākṣasāḥ  2.14  
na bhūtā na piśācāś ca gandharvā ṛṣayas tathā 
tārā grahaṃ na tatrāsti nāgakiṃnaragāruḍam  2.15  
na japo nāhnikas tatra nāgnihotrī na yajñakṛt 
na vrataṃ na tapaś caiva na tiryaṃ narakaṃ tathā  2.16  
tasyeśānasya devasya aiśvaryaguṇavistaram 
api varṣaśatenāpi śakyaṃ vaktuṃ na kenacit  2.17  
harecchāprabhavāḥ sarve paryāyeṇa bravīmi te 
devamānuṣavarjyāni vṛkṣagulmalatādayaḥ  2.18  
parārdhadviguṇotsedhā vistāraś ca tathāvidhaḥ 
anekākārapuṣpāṇi phalāni ca manoharam  2.19  
anye kāñcanavṛkṣāṇi maṇivṛkṣāṇy athāpare 
pravālamaṇiṣaṇḍāś ca padmarāgaruhāni ca  2.20  
svādumūlaphalāskandalatāviṭapapādapāḥ 
kāmarūpāś ca te sarve kāmadāḥ kāmabhāṣiṇaḥ  2.21  
tatra vipra prajāḥ sarve anantaguṇasāgarāḥ 
tulyarūpabalāḥ sarve sūryāyutasamaprabhāḥ  2.22  
parārdhadvayavistāraṃ parārdhadvayam āyatam 
parārdhadvayavikṣepā yojanānāṃ dvijottama  2.23  
aiśvaryatvaṃ na saṃkhyāsti balaśaktiś ca bho dvija 
adhordhvo na ca saṃkhyāsti na tiryañ caiti kaścana  2.24  
śivāṇḍasya ca vistāram āyāmaṃ ca na vedmy aham 
bhogam akṣayas tatraiva janmamṛtyur na vidyate  2.25  
śivāṇḍamadhyam āśritya gokṣīrasadṛśaprabhāḥ 
parārdhaparakoṭīnām īśānānāṃ smṛtālayaḥ  2.26  
bālasūryaprabhāḥ sarve jñeyās tatpuruṣālaye 
parārdhaparakoṭīnāṃ pūrvasyāṃ diśam āśritāḥ  2.27  
bhinnāñjanaprabhāḥ sarve dakṣiṇāṃ diśam āśritāḥ 
parārdhaparakoṭīnām aghorālayam āśritāḥ  2.28  
kundenduhimaśailābhāḥ paścimāṃ diśam āśritāḥ 
parārdhaparakoṭīnāṃ sadyamiṣṭālayaḥ smṛtaḥ  2.29  
kuṅkumodakasaṃkāśā uttarāṃ diśam āśritāḥ 
parārdhaparakotīnāṃ vāmadevālayaḥ smṛtaḥ  2.30  
īśānasya kalāḥ pañca vaktrasyāpi catuṣ kalāḥ 
aghorasya kalā aṣṭau vāmadevās trayodaśa  2.31  
sadyaś cāṣṭau kalā jñeyāḥ saṃsārārṇavatārakāḥ 
aṣṭatriṃśat kalā hy etāḥ kīrtitā dvijasattama  2.32  
saṃkhyā varṇā diśaś caiva ekaikasya pṛthak pṛthak 
pūrvoktena vidhānena bodhavyās tattvacintakaiḥ  2.33  
śivāṇḍagamanākṛṣṭyā śivayogaṃ sadābhyaset 
śivayogaṃ vinā vipra tatra gantuṃ na śakyate  2.34  
aśvamedhādiyajñānāṃ koṭyāyutaśatāni ca 
kṛcchrāditapa sarvāṇi kṛtvā kalpaśatāni ca 
tatra gantuṃ na śakyeta devair api tapodhana  2.35  
gaṅgādisarvatīrtheṣu snātvā taptvā ca vai punaḥ 
tatra gantuṃ na śakyeta ṛṣibhir vā mahātmabhiḥ  2.36  
saptadvīpasamudrāṇi ratnapūrṇāni bho dvija 
dattvā vā vedaviduṣe śraddhābhaktisamanvitaḥ 
tatra gantuṃ na śakyeta vinā dhyānena niścayaḥ  2.37  
svadehān māṃsam uddhṛtya dattvārthibhyaś ca niścayāt 
svadāraputrasarvasvaṃ śiro 'rthibhyaś ca yo dadet 
na tatra gantuṃ śakyeta anyair vāpi suduṣkaraiḥ  2.38  
yajñatīrthatapodānavedādhyayanapāragaḥ 
brahmāṇḍāntasya bhogāṃs tu bhuṅkte kālavaśānugaḥ  2.39  
kālena samapreṣyeṇa dharmo yāti parikṣayam 
alātacakravat sarvaṃ kālo yāti paribhraman 
traikālyakalanāt kālas tena kālaḥ prakīrtitaḥ  2.40  

  iti vṛṣasārasaṃgrahe śivāṇḍasaṃkhyā nāmādhyāyo dvitīyaḥ  





     dharmapravacanam     

vigatarāga uvāca 
kimarthaṃ dharmam ity āhuḥ katimūrtiś ca kīrtyate 
katipādavṛṣo jñeyo gatis tasya kati smṛtāḥ  3.1  
kautūhalaṃ mamotpannaṃ saṃśayaṃ chindhi tattvataḥ 
kasya putro muniśreṣṭha prajās tasya kati smṛtāḥ  3.2  
anarthayajña uvāca 
dhṛtir ity eṣa dhātur vai paryāyaḥ parikīrtitaḥ 
ādhāraṇān mahattvāc ca dharma ity abhidhīyate   3.3  
śrutismṛtidvayor mūrtiś catuṣpādavṛṣaḥ sthitaḥ 
caturāśrama yo dharmaḥ kīrtitāni manīṣibhiḥ  3.4  
gatiś ca pañca vijñeyāḥ śṛṇu dharmasya bho dvija 
devamānuṣatiryaṃ ca narakasthāvarādayaḥ  3.5  
brahmaṇo hṛdayaṃ bhittvā jāto dharmaḥ sanātanaḥ 
tasya patnī mahābhāgā trayodaśa sumadhyamāḥ  3.6  
dakṣakanyā viśālākṣī śraddhādyāḥ sumanoharāḥ 
tasya putrāś ca pautrāś ca anekāś ca babhūva ha 
eṣa dharmanisargo 'yaṃ kiṃ bhūyaḥ śrotum icchasi  3.7  
vigatarāga uvāca 
dharmapatnī viśeṣeṇa putras tebhyaḥ pṛthak pṛthak 
śrotum icchāmi tattvena kathayasva tapodhana  3.8  
anarthayajña uvāca 
śraddhā lakṣmīr dhṛtis tuṣṭiḥ puṣṭir medhā kriyā lajjā 
buddhiḥ śāntir vapuḥ kīrtiḥ siddhiḥ prasūtisambhavāḥ  3.9  
śraddhā kāmaḥ suto jāto darpo lakṣmīsutaḥ smṛtaḥ 
dhṛtyās tu niyamaḥ putraḥ saṃtoṣas tuṣṭijaḥ smṛtaḥ  3.10  
puṣṭyā lābhaḥ suto jāto medhāputraḥ śrutas tathā 
kriyāyās tv abhayaḥ putro daṇḍaḥ samaya eva ca  3.11  
lajjāyā vinayaḥ putro buddhyā bodhaḥ sutaḥ smṛtaḥ 
lajjāyāḥ sudhiyaḥ putra apramādaś ca tāv ubhau  3.12  
kṣemaḥ śāntisuto vindyād vyavasāyo vapoḥ sutaḥ 
yaśaḥ kīrtisuto jñeyaḥ sukhaṃ siddher vyajāyata 
svāyambhuve 'ntare tv āsan kīrtitā dharmasūnavaḥ  3.13  
vigatarāga uvāca 
mūrtidvayaṃ kathaṃ dharmaṃ kathayasva tapodhana 
kautūhalam atīvaṃ me kartaya jñānasaṃśayam  3.14  
anarthayajña uvāca 
śrutismṛtidvayor mūrtir dharmasya parikīrtitā 
dārāgnihotrasambandham ijyā śrautasya lakṣaṇam 
smārto varṇāśramācāro yamaiś ca niyamair yutaḥ  3.15  

     yamaniyamabhedaḥ     

yamaś ca niyamaś caiva dvayor bhedam ataḥ śṛṇu 
ahiṃsā satyam asteyam ānṛśaṃsyaṃ damo ghṛṇā  3.16  
dhanyāpramādo mādhuryam ārjavaṃ ca yamā daśa 
ekaikasya punaḥ pañcabhedam āhur manīṣiṇaḥ  3.17  

     yameṣv   ahiṃsā  1      

ahiṃsādi pravakṣyāmi śṛṇuṣvāvahito dvija 
trāsanaṃ tāḍanaṃ bandho māraṇaṃ vṛttināśanam 
hiṃsāṃ pañcavidhām āhur munayas tattvadarśinaḥ  3.18  
kāṣṭhaloṣṭakaśādyais tu tāḍayantīha nirdayāḥ 
tatprahāravibhinnāṅgo mṛtavadhyam avāpnuyāt  3.19  
baddhvā pādau bhujoraś ca śirorukkaṇṭhapāśitāḥ 
anāhatā mriyanty evaṃ vadho bandhanajaḥ smṛtaḥ  3.20  
śatrucaurabhayair ghoraiḥ siṃhavyāghragajoragaiḥ 
trāsanād vadham āpnoti anyair vāpi suduḥsahaiḥ  3.21  
yasya yasya hared vittaṃ tasya tasya vadhaḥ smṛtaḥ 
vṛttijīvābhibhūtānāṃ tadvārān nihataḥ smṛtaḥ  3.22  
viṣavahniśaraśastrair māyāyogabalena vā 
hiṃsakāny āhu viprendra munayas tattvadarśinaḥ  3.23  
ahiṃsā paramaṃ dharmaṃ yas tyajet sa durātmavān 
kleśāyāsavinirmuktaṃ sarvadharmaphalapradam  3.24  
nātaḥ parataro mūrkho nātaḥ parataraṃ tamaḥ 
nātaḥ parataraṃ duḥkhaṃ nātaḥ parataro 'yaśaḥ  3.25  
nātaḥ parataraṃ pāpaṃ nātaḥ parataraṃ viṣam 
nātaḥ paratarāvidyā nātaḥ paraṃ tapodhana  3.26  
yo hinasti na bhūtāni udbhijjādi caturvidham 
sa bhavet puruṣaḥ śreṣṭhaḥ sarvabhūtadayānvitaḥ  3.27  
sarvabhūtadayāṃ nityaṃ yaḥ karoti sa paṇḍitaḥ 
sa yajvā sa tapasvī ca sa dātā sa dṛḍhavrataḥ  3.28  
ahiṃsā paramaṃ tīrtham ahiṃsā paramaṃ tapaḥ 
ahiṃsā paramaṃ dānam ahiṃsā paramaṃ sukham  3.29  
ahiṃsā paramo yajñaḥ ahiṃsā paramaṃ vratam 
ahiṃsā paramaṃ jñānam ahiṃsā paramā kriyā  3.30  
ahiṃsā paramaṃ śaucam ahiṃsā paramo damaḥ 
ahiṃsā paramo lābhaḥ ahiṃsā paramaṃ yaśaḥ  3.31  
ahiṃsā paramo dharmaḥ ahiṃsā paramā gatiḥ 
ahiṃsā paramaṃ brahma ahiṃsā paramaḥ śivaḥ  3.32  
māṃsāśanān nivarteta manasāpi na kāṅkṣayet 
sa mahat phalam āpnoti yas tu māṃsaṃ vivarjayet  3.33  
svamāṃsaṃ paramāṃsena yo vardhayitum icchati 
anabhyarcya pitṝn devān na tato 'nyo 'sti pāpakṛt  3.34  
madhuparke ca yajñe ca pitṛdaivatakarmaṇi 
atraiva paśavo hiṃsyā nānyatra manur abravīt  3.35  
krītvā svayaṃ vāpy utpādya paropahṛtam eva vā 
devān pitṝṃś cārcayitvā khādan māṃsaṃ na doṣabhāk  3.36  
vedayajñatapastīrthadānaśīlakriyāvrataiḥ 
māṃsāhāranivṛttānāṃ ṣoḍaśāṃśaṃ na pūryate  3.37  
mṛgāḥ parṇatṛṇāhārād ajameṣagavādibhiḥ 
sukhino balavantaś ca vicaranti mahītale  3.38  
vānarāḥ phala   m   āhārā rākṣasā rudhirapriyāḥ 
nihatā rākṣasāḥ sarve vānaraiḥ phalabhojibhiḥ  3.39  
tasmān māṃsaṃ na hīheta balakāmena bho dvija 
balena ca guṇākarṣāt parato bhayabhīruṇā  3.40  
ahiṃsakasamo nāsti dānayajñasamīhayā 
iha loke yaśaḥ kīrtiḥ paratra ca parā gatiḥ  3.41  
trailokyaṃ maṇiratnapūrṇam akhilaṃ dattvottame brāhmaṇe
koṭīyajñasahasrapadmam ayutaṃ dattvā mahīṃ dakṣiṇām 
tīrthānāṃ ca sahasrakoṭiniyutaṃ snātvā sakṛn mānavaḥ
etatpuṇyaphalam ahiṃsakajanaḥ prāpnoti niḥsaṃśayaḥ  3.42  

  iti vṛṣasārasaṃgrahe ahiṃsāpraśaṃsā nāmādhyāyas tṛtīyaḥ  





     yameṣu satyam  2      

anarthayajña uvāca 
sadbhāvaḥ satyam ity āhur dṛṣṭapratyayam eva vā 
yathābhūtārthakathanaṃ tat satyakathanaṃ smṛtam  4.1  
ākrośatāḍanādīni yaḥ saheta suduḥsaham 
kṣamate yo jitātmā tu sa ca satyam udāhṛtam  4.2  
vadhārtham udyataḥ śastraṃ yadi pṛccheta karhicit 
na tatra satyaṃ vaktavyam anṛtaṃ satyam ucyate  4.3  
vadhārhaḥ puruṣaḥ kaścid vrajet pathi bhayāturaḥ 
pṛcchato 'pi na vaktavyaṃ satyaṃ tad vāpi ucyate  4.4  
na narmayuktam anṛtaṃ hinasti
na strīṣu rājan na vivāhakāle 
prāṇātyaye sarvadhanāpahāre
pañcānṛtaṃ satyam udāharanti  4.5  
devamānuṣatiryeṣu satyaṃ dharmaḥ paro yataḥ 
satyaṃ śreṣṭhaṃ variṣṭhaṃ ca satyaṃ dharmaḥ sanātanaḥ  4.6  
satyaṃ sāgaram avyaktaṃ satyam akṣayabhogadam 
satyaṃ potaḥ paratrārthaṃ satyaṃ panthāna vistaram  4.7  
satyam iṣṭagatiḥ proktaṃ satyaṃ yajñam anuttamam 
satyaṃ tīrthaṃ paraṃ tīrthaṃ satyaṃ dānam anantakam  4.8  
satyaṃ śīlaṃ tapo jñānaṃ satyaṃ śaucaṃ damaḥ śamaḥ 
satyaṃ sopānam ūrdhvasya satyaṃ kīrtir yaśaḥ sukham  4.9  
aśvamedhasahasraṃ ca satyaṃ ca tulayā dhṛtam 
aśvamedhasahasrād dhi satyam eva viśiṣyate  4.10  
satyena tapate sūryaḥ satyena pṛthivī sthitā 
satyena vāyavo vānti satye toyaṃ ca śītalam  4.11  
tiṣṭhanti sāgarāḥ satye samayena priyavrataḥ 
satye tiṣṭhati govindo balibandhanakāraṇāt  4.12  
agnir dahati satyena satyena śaśinācaraḥ 
satyena vindhyās tiṣṭhanti vardhamāno na vardhate  4.13  
lokālokaḥ sthitaḥ satye meruḥ satye pratiṣṭhitaḥ 
vedās tiṣṭhanti satyeṣu dharmaḥ satye pratiṣṭhati  4.14  
satyaṃ gauḥ kṣarate kṣīraṃ satyaṃ kṣīre ghṛtaṃ sthitam 
satye jīvaḥ sthito dehe satyaṃ jīvaḥ sanātanaḥ  4.15  
satyam ekena samprāpto dharmasādhananiścayaḥ 
rāmarāghavavīryeṇa satyam ekaṃ surakṣitam  4.16  
etat satyavidhānasya kīrtitaṃ tava suvrata 
sarvalokahitārthāya kim anyac chrotum icchasi  4.17  
vigatarāga uvāca 
na hi tṛptiṃ vijānāmi śrutvā dharmaṃ tavāpy aham 
upariṣṭād ato bhūyaḥ kathayasva tapodhana  4.18  

     yameṣv   asteyam  3      

anarthayajña uvāca 
steyaṃ śṛṇv atha viprendra pañcadhā parikīrtitam 
adattādānam ādau tu utkocaṃ ca tataḥ param 
prasthavyājas tulāvyājaḥ prasahyasteya pañcamam  4.19  
dhṛṣṭaduṣṭaprabhāvena paradravyāpakarṣaṇam 
vāryamāṇo 'pi durbuddhir adattādānam ucyate  4.20  
utkocaṃ śṛṇu viprendra dharmasaṃkarakārakam 
mūlyaṃ kāryavināśārtham utkocaḥ parigṛhyate 
tena cāsau vijānīyād dravyalobhabalāt kṛtam  4.21  
prasthavyāja upāyena kuṭumbaṃ trātum icchati 
taṃ ca stenaṃ vijānīyāt paradravyāpahārakam  4.22  
tulāvyāja upāyena parasvārthaṃ hared yadi 
cauralakṣaṇakāś cānye kūṭakāpaṭikā narāḥ  4.23  
durbalārjavabāleṣu cchadmanā vā balena vā 
apahṛtya dhanaṃ mūḍhaḥ sa coraś cora ucyate  4.24  
nāsti steyasamaṃ pāpaṃ nāsty adharmaś ca tatsamaḥ 
nāsti stenasamākīrtir nāsti stenasamo 'nayaḥ  4.25  
nāsti steyasamāvidyā nāsti stenasamaḥ khalaḥ 
nāsti stenasama ajño nāsti stenasamo 'lasaḥ  4.26  
nāsti stenasamo dveṣyo nāsti stenasamo 'priyaḥ 
nāsti steyasamaṃ duḥkhaṃ nāsti stenasamo 'yaśaḥ  4.27  
pracchanno hriyate 'rtham anyapuruṣaḥ pratyakṣam anyo haret
nikṣepād dhanahāriṇo 'nya   m   adhamo vyājena cānyo haret 
anye lekhyavikalpanāhṛtadhanā <crux>anyo hṛtād vai hṛtā</crux>
<crux>anyaḥ krītadhano 'paro dhayahṛta</crux> ete jaghanyāḥ smṛtāḥ  4.28  
stenastulya na mūḍham asti puruṣo dharmārthahīno 'dhamaḥ
yāvaj jīvati śaṅkayā narapateḥ saṃtrasyamāno raṭan 
prāptaḥśāsana tīvrasahyaviṣamaṃ prāpnoti karmeritaḥ
kālena mriyate sa yāti nirayam ākrandamāno bhṛśam  4.29  
nītvā durgatikoṭikalpa nirayāt tiryatvam āyānti te
tiryatve ca tathaivam ekaśatikaṃ prabhramya varṣārbudam 
mānuṣyaṃ tad avāpnuvanti vipule dāridryarogākulam
tasmād durgatihetu karma sakalaṃ tyaktvā śivaṃ cāśrayet  4.30  

     yameṣv   ānṛśaṃsyam  4      

aṣṭamūrtiśivadveṣṭā pitur mātuś ca yo dviṣet 
gavāṃ vā atither dveṣṭā nṛśaṃsāḥ pañca eva te  4.31  
aṣṭamūrtiḥ śivaḥ sākṣāt pañcavyomasamanvitaḥ 
sūryaḥ somaś ca dīkṣaś ca dūṣakaḥ tannṛśaṃsakaḥ  4.32  
pitākāśasamo jñeyo janmotpattikaraḥ pitā 
pitṛdaivatam ādityam ānṛśaṃsa tamanvitaḥ  4.33  
pṛthvyā gurutarī mātā ko na vandeta mātaram 
yajñadānatapovedās tena sarvaṃ kṛtaṃ bhavet  4.34  
gāvaḥ pavitraṃ maṅgalyaṃ devatānāṃ ca devatāḥ 
sarvadevamayā gāvas tasmād eva na hiṃsayet  4.35  
jātamātrasya lokasya gāvas trātā na saṃśayaḥ 
ghṛtaṃ kṣīraṃ dadhi mūtraṃ śakṛt karṣaṇam eva ca  4.36  
pañcāmṛtaṃ pañcapavitrapūtaṃ
ye pañcagavyaṃ puruṣāḥ pibanti 
te vājimedhasya phalaṃ labhanti
tad akṣayaṃ svargam avāpnuvanti  4.37  
gobhir na tulyaṃ dhanam asti kiṃcid
duhyanti vāhyanti bahiścaranti 
tṛṇāni bhuktvā amṛtaṃ sravanti
vipreṣu dattāḥ kulam uddharanti  4.38  
gavāhnikaṃ yaś ca karoti nityaṃ
śuśrūṣaṇaṃ yaḥ kurute gavāṃ tu 
aśeṣayajñatapadānapuṇyaṃ
labhaty asau tam anṛśaṃsakartā  4.39  
atithiṃ yo 'nugaccheta atithiṃ yo 'numanyate 
atithiṃ yo 'nupūjyeta atithiṃ yaḥ praśaṃsate  4.40  
atithiṃ yo na pīḍyeta atithiṃ yo na duṣyati 
atithipriyakartā yaḥ atitheḥ paricārakaḥ 
atitheḥ kṛtasaṃtoṣas tasya puṇyam anantakam  4.41  
āsanenārghapādyena pādaśaucajalena ca 
annavastrapradānair vā sarvaṃ vāpi nivedayet  4.42  
putradārātmanā vāpi yo 'tithim anupūjayet 
śraddhayā cāvikalpena aklībamānasena ca  4.43  
na pṛcched gotracaraṇaṃ svādhyāyaṃ deśajanmanī 
cintayen manasā bhaktyā dharmaḥ svayam ihāgataḥ  4.44  
aśvamedhasahasrāṇi rājasūyaśatāni ca 
puṇḍarīkasahasraṃ ca sarvatīrthatapaḥphalam  4.45  
atithir yasya tuṣyeta nṛśaṃsamatam utsṛjet 
sa tasya sakalaṃ puṇyaṃ prāpnuyān nātra saṃśayaḥ  4.46  
<crux>na gatim atithijñasya gatim āpnoti karhicit</crux> 
tasmād atithim āyāntam abhigacchet kṛtāñjaliḥ  4.47  
saktuprasthena caikena yajña āsīn mahādbhutaḥ 
atithiprāptadānena svaśarīraṃ divaṃ gatam  4.48  
nakulena purādhītaṃ vistareṇa dvijottama 
viditaṃ ca tvayā pūrvaṃ prasthavārttā ca kīrtitā  4.49  

     yameṣu damaḥ  5      

dama eva manuṣyāṇāṃ dharmasārasamuccayaḥ 
damo dharmo damaḥ svargo damaḥ kīrtir damaḥ sukham  4.50  
damo yajño damas tīrthaṃ damaḥ puṇyaṃ damas tapaḥ 
damahīna   m   adharmaś ca damaḥ kāmakulapradaḥ  4.51  
nirdamaḥ kari mīnaś ca pataṅgabhramaramṛgāḥ 
tvag jihvā ca tathā ghrāṇā cakṣuḥ śravaṇam indriyāḥ  4.52  
durjayendriyam ekaikaṃ sarve prāṇaharāḥ smṛtāḥ 
damaṃ yo jayate samyag nirdamo nidhanaṃ vrajet  4.53  
mṛge śrotravaśān mṛtyuḥ pataṅgāś cakṣuṣor mṛtāḥ 
ghrāṇayā bhramaro naṣṭo naṣṭo mīnaś ca jihvayā  4.54  
sparśena ca karī naṣṭo bandhanāvāsaduḥsahaḥ 
kiṃ punaḥ pañcabhuktānāṃ mṛtyus tebhyaḥ kim adbhutam  4.55  
purūravo 'tilobhena atikāmena daṇḍakaḥ 
sāgarāś cātidarpeṇa atimānena rāvaṇaḥ  4.56  
atikrodhena saudāsa atipānena yādavāḥ 
atitṛṣṇāc ca māndhātā nahuṣo dvijavajñayā  4.57  
atidānād balir naṣṭa atiśauryeṇa arjunaḥ 
atidyūtān nalo rājā nṛgo goharaṇena tu  4.58  
damena hīnaḥ puruṣo dvijendra
svargaṃ ca mokṣaṃ ca sukhaṃ ca nāsti 
vijñānadharmakulakīrtināśa
bhavanti vipra damayā vihīnāḥ  4.59  

     yameṣu ghṛṇā  6      

nirghṛṇo na paratrāsti nirghṛṇo na ihāsti vai 
nirghṛṇe na ca dharmo 'sti nirghṛṇe na tapo 'sti vai  4.60  
parastrīṣu parārtheṣu parajīvāpakarṣaṇe 
paranindāparānneṣu ghṛṇāṃ pañcasu kārayet  4.61  
parastrī śṛṇu viprendra ghṛṇīkāryā sadā budhaiḥ 
rājñī viprī parivrājā svayoniparayoniṣu  4.62  
parārthe śṛṇu bhūyo 'nya anyāyārtha   m   upārjanam 
āḍhaprasthatulāvyājaiḥ parārthaṃ yo 'pakarṣati  4.63  
jīvāpakarṣaṇe vipra ghṛṇīkurvīta paṇḍitaḥ 
vanajāvanajā jīvā vilagāś caraṇācarāḥ  4.64  
paranindā ca kā vipra śṛṇu vakṣye samāsataḥ 
devānāṃ brāhmaṇānāṃ ca gurumātātithidviṣaḥ  4.65  
parānneṣu ghṛṇā kāryā abhojyeṣu ca bhojanam 
sūtake mṛtake śauṇḍe varṇabhraṣṭakule naṭe  4.66  
ete pañcaghṛṇāsu saktapuruṣāḥ svargārthamokṣārthinaḥ
loke 'nindanam āpnuvanti satataṃ kīrtir yaśo'laṃkṛtam 
prajñābodhaśrutiṃ smṛtiṃ ca labhate mānaṃ ca nityaṃ labhet
dākṣiṇyaṃ sa bhavet sa āyuṣa paraṃ prāpnoti niḥsaṃśayaḥ  4.67  

     yameṣu pañcavidho dhanyaḥ  7      

caturmaunaś catuḥśatruś caturāyatanaṃ tathā 
caturdhyānaṃ catuṣpādaṃ pañcadhanyavidhocyate  4.68  
caturmaunasya vakṣyāmi śṛṇuṣvāvahito bhava 
pāruṣyapiśunāmithyāsambhinnāni ca varjayet  4.69  
kāmaḥ krodhaś ca lobhaś ca mohaś caiva caturvidhaḥ  
catuḥśatrur nihantavyaḥ so 'rihā vītakalmaṣaḥ  4.70  
caturāyatanaṃ vipra kathayiṣyāmi tac chṛṇu 
karuṇā muditopekṣā maitrī cāyatanaṃ smṛtam  4.71  
caturdhyānādhunā vakṣye saṃsārārṇavatāraṇam 
ātmavidyābhavaḥ sūkṣmaṃ dhyānam uktaṃ caturvidham  4.72  
ātmatattvaḥ smṛto dharmo vidyā pañcasu pañcadhā 
ṣaṭtriṃśākṣaram ityāhuḥ sūkṣmatattvam alakṣaṇam  4.73  
catuṣpādaḥ smṛto dharmaś caturāśramam āśritaḥ 
gṛhastho brahmacārī ca vānaprastho 'tha bhaikṣukaḥ  4.74  
dhanyās te yair idaṃ vetti nikhilena dvijottama 
pāvanaṃ sarvapāpānāṃ puṇyānāṃ ca pravardhanam  4.75  
āyuḥ kīrtir yaśaḥ saukhyaṃ dhanyād eva pravardhate 
śāntiḥ puṣṭiḥ smṛtir medhā jāyate dhanyamānave  4.76  

     yameṣv   apramādaḥ  8      

pramādasthāna pañcaiva kīrtayiṣyāmi tac chṛṇu 
brahmahatyā surāpānaṃ steyo gurvaṅganāgamam 
mahāpātakam ity āhus tatsaṃyogī ca pañcamaḥ  4.77  
anṛtaṃ ca samutkarṣe rājagāmī ca paiśunaḥ 
guroś cālīkanirbaddhaḥ samāni brahmahatyayā  4.78  
brahmo ṛgvedanindā ca kūṭasākṣī suhṛdvadhaḥ 
garhitānādyayor jagdhiḥ surāpānasamāni ṣaṭ  4.79  
retotsekaḥ svayonyāsu kumārīṣv antyajāsu ca 
sakhyuḥ putrasya ca strīṣu gurutalpasamaḥ smṛtaḥ  4.80  
nikṣepasyāpaharaṇaṃ narāśvarajatasya ca 
bhūmivajramaṇīnāṃ ca rukmasteyasamaḥ smṛtaḥ  4.81  
catvāra ete sambhūya yat pāpaṃ kurute naraḥ 
mahāpātakapañcaitan tena sarvaṃ prakāśitam 
pañcapramādam etāni varjanīyaṃ dvijottama  4.82  

     yameṣu mādhuryam  9      

kāyavāṅmanamādhuryaṃ cakṣur buddhiś ca pañcamaḥ 
saumyadṛṣṭipradānaṃ ca krūrabuddhiṃ ca varjayet  4.83  
prasannamanasā dhyāyet priyavākyam udīrayet 
yathāśaktipradānaṃ ca svāśramābhyāgato guruḥ  4.84  
indhanodakadānaṃ ca jātavedam athāpi vā 
sulabhāni na dattāni indhanāgnyudakāni ca 
kṣute jīveti vā noktaṃ tasya kiṃ parataḥ phalam  4.85  

     yameṣv   ārjavam  10      

pañcārjavāḥ praśaṃsanti munayas tattvadarśinaḥ 
karmavṛttyābhivṛddhiṃ ca pāratoṣikam eva ca 
strīdhanotkocavittaṃ ca ārjavo nābhinandati  4.86  
ārjavo na vṛthā yajña ārjavo na vṛthā tapaḥ 
ārjavo na vṛthā dānam ārjavo na vṛthāgnayaḥ  4.87  
ārjavasyendriyagrāmaḥ suprasanno 'pi tiṣṭhati 
ārjavasya sadā devāḥ kāye tasya caranti te  4.88  
iti yamapravibhāgaḥ kīrtito 'yaṃ dvijendra
iha parata sukhārthaṃ kārayet taṃ manuṣyaḥ 
duritamalapahārī śaṅkarasyājñayāste
bhavati pṛthivibhartā hy ekachatrapravartā  4.89  

  iti vṛṣasārasaṃgrahe yamavibhāgo nāmādhyāyaś caturthaḥ  





     niyamāḥ     

vigatarāga uvāca 
kathaya niyamatattvaṃ sāmprataṃ tvaṃ viśeṣād
amṛtavadanatulyaṃ śrotukāmo gato 'smi 
prakṛtidahanadagdhaṃ jñānatoyair niṣiktam
<crux>apara vada matajñā</crux> nāsti dharmeṣu tṛptiḥ  5.1  
anarthayajña uvāca 
śravaṇasukham ato 'nyat kīrtayiṣye dvijendra
niyamakalaviśeṣaḥ pañca pañca prakāraḥ 
hariharamunibhīṣṭaṃ dharmasāraṃ dvijendra
kalikaluṣavināśaṃ prāyamokṣaprasiddham  5.2  
śaucam ijyā tapo dānaṃ svādhyāyopasthanigrahaḥ 
vratopavāsamaunaṃ ca snānaṃ ca niyamā daśa  5.3  

     niyameṣu śaucam  1      

tatra śaucādinirdeśaṃ vakṣyāmīha dvijottama 
śārīraśaucam āhāro mātrā bhāvaś ca pañcamaḥ  5.4  
tāḍayen na ca bandheta na ca prāṇair viyojayet 
parastrīparadravyeṣu śaucaṃ kāyikam ucyate  5.5  
śrotraśaucaṃ dvijaśreṣṭha gudopasthamukhādayaḥ 
mukhasyācamanaṃ śaucam āhāravacaneṣu ca  5.6  
mūtraviṣṭāsamutsarge devatārādhaneṣu ca 
mṛttoyais tu gudopasthaṃ śaucayīta vicakṣaṇaḥ  5.7  
ekopasthe gude pañca tathaikatra kare daśa 
ubhayoḥ sapta dātavyā mṛdaḥ śuddhiṃ samīhatā  5.8  
etac chaucaṃ gṛhasthānāṃ dviguṇaṃ brahmacāriṇām 
vānaprasthasya triguṇaṃ yatīnāṃ tu caturguṇam  5.9  
āhāraśaucaṃ vakṣyāmi śṛṇuṣvāvahito bhava 
bhāgadvayaṃ tu bhuñjīta bhāgam ekaṃ jalaṃ pibet 
vāyusaṃcāradānārthaṃ caturtham avaśeṣayet  5.10  
snigdhasvādurasaiḥ ṣaḍbhir āhāraṣaḍrasair budhaḥ 
dhātuvaiṣamyanāśo 'sti na ca rogāḥ sudāruṇāḥ  5.11  
abhakṣyaṃ ca na bhakṣeta apeyaṃ na ca pāyayet 
agamyaṃ na ca gamyeta avācyaṃ na ca bhāṣayet  5.12  
laśunaṃ ca palāṇḍuṃ ca gṛñjanaṃ kacakāni ca 
gauraṃ ca śūkaraṃ māṃsaṃ varjayec ca vidhānataḥ  5.13  
chattrākaṃ viḍvarāhaṃ ca gomāṃsaṃ ca na bhakṣayet 
caṭakaṃ ca kapotaṃ ca jālapādāṃś ca varjayet  5.14  
haṃsasārasacakrāhvakukkuṭān śukaśyenakān 
kākolūkaṃ balākaṃ ca matsyādīṃś cāpi varjayet  5.15  
amedhyāṃś cāpavitrāṃś ca sarvān eva vivarjayet 
śākamūlaphalānāṃ ca abhakṣyaṃ parivarjayet  5.16  
mānaveṣu purāṇeṣu śaivabhāratasaṃhite 
kīrtitāni viśeṣeṇa śaucācāram aśeṣataḥ  5.17  
tvayā jijñāsito 'smy adya saṃkṣiptaḥ kathito mayā 
satyavādī śucir nityaṃ dhyānayogarataḥ śuciḥ  5.18  
ahiṃsakaḥ śucir dānto dayābhūtakṣamā śuciḥ 
sarveṣām eva śaucānām arthaśaucaṃ paraṃ smṛtam  5.19  
yo 'rthe hi śuciḥ sa śucir na mṛdvāriśuciḥ śuciḥ 
kāyavāṅmanasāṃ śaucaṃ sa śuciḥ sarvavastuṣu  5.20  
śaucāśaucavidhijña mānava yadi kālakṣaye niścayaḥ
saubhāgyatvam avāpnuvanti satataṃ kīrtir yaśo'laṅkṛtaḥ 
prāptaṃ tena ihaiva puṇyasakalaṃ saddharmaśāstreritam
jīvānte ca paratra   m   īhitagatiṃ prāpnoti niḥsaṃśayam  5.21  

  iti vṛṣasārasaṃgrahe śaucācāravidhir nāmādhyāyaḥ pañcamaḥ  





     niyameṣu ijyā  2      

[anarthayajña uvāca ]
atha pañcavidhām ijyāṃ pravakṣyāmi dvijottama 
dharmamokṣaprasiddhyarthaṃ śṛṇuṣvāvahito dvija  6.1  
arthayajñaḥ kriyāyajño japayajñas tathaiva ca 
jñānaṃ dhyānaṃ ca pañcaitat pravakṣyāmi pṛthak pṛthak  6.2  
agnyupāsanakarmādi agnihotrakratukriyā 
aṣṭakāḥ pārvaṇī śrāddhaṃ dravyayajñaḥ sa ucyate  6.3  
ārāmodyānavāpīṣu devatāyataneṣu ca 
svahastakṛtasaṃskāraḥ kriyāyajña sa ucyate  6.4  
japayajñaṃ tato vakṣye svargamokṣaphalapradam 
vedādhyayana kartavyaṃ śivasaṃhitam eva ca  6.5  
itihāsapurāṇaṃ ca japayajñaḥ sa ucyate 
idaṃ karma akarmedam ūhāpohaviśāradaḥ  6.6  
śāstracakṣuḥ samālokya jñānayajñaḥ sa ucyate 
dhyānayajñaṃ samāsena kathayiṣyāmi te śṛṇu  6.7  
dhyānaṃ pañcavidhaṃ caiva kīrtitaṃ hariṇā purā 
sūryaḥ somo 'gni sphaṭikaḥ sūkṣmaṃ tattvaṃ ca pañcamam  6.8  
sūryamaṇḍalam ādau tu tattvaṃ prakṛtir ucyate 
tasya madhye śaśiṃ dhyāyet tattvaṃ puruṣa ucyate  6.9  
candramaṇḍalamadhye tu jvālām agniṃ vicintayet 
prabhutattvaḥ sa vijñeyo janmamṛtyuvināśanaḥ  6.10  
agnimaṇḍalamadhye tu dhyāyet sphaṭika nirmalam 
vidyātattvaḥ sa vijñeyaḥ kāraṇam ajam avyayam  6.11  
vidyāmaṇḍalamadhye tu dhyāyet tattvam anuttamam 
akīrtitam anaupamyaṃ śivam akṣayam avyayam 
pañcamaṃ dhyānayajñasya tattvam uktaṃ samāsataḥ  6.12  
vigatarāga uvāca 
ekaikasya hi tattvasya phalaṃ kīrtaya kīdṛśam 
kāni lokāḥ prapadyante kālaṃ vāsya tapodhana  6.13  
anarthayajña uvāca 
brahmalokaṃ tu prathamaṃ tattvaṃ prakṛticintayā 
kalpakoṭisahasrāṇi śivavan modate sukhī  6.14  
dvitīyaṃ tattva puruṣaṃ dhyāyamāno mṛto yadi 
viṣṇulokam ito yāti kalpakoṭyayutaṃ sukhī  6.15  
prabhutattvaṃ tṛtīyaṃ tu dhyāyamāno mariṣyati 
śivaloke vasen nityaṃ kalpakotyayutaṃ śatam  6.16  
vidyātattvāmṛtaṃ dhyāyet sadāśivam anāmayam 
akṣayaṃ lokam āpnoti kalpānāntaparaṃ tathā   6.17  
pañcamaṃ śivatattvaṃ tu sūkṣmaṃ cātmani saṃsthitam 
na kālasaṃkhyā tatrāsti śivena saha modate  6.18  
pañcadhyānābhiyukto bhavati ca na punarjanmasaṃskārabandhaḥ
jijñāsyantāṃ dvijendra bhavadahanakaraḥ prārthanākalpavṛkṣaḥ 
janmenaikena muktir bhavati kimu na vā mānavāḥ sādhayantu
pratyakṣān nānumānaṃ sakalamalaharaṃ svātmasaṃvedanīyam  6.19  

     niyameṣu tapaḥ  3      

mānasaṃ tapa ādau tu dvitīyaṃ vācikaṃ tapaḥ 
kāyikaṃ ca tṛtīyaṃ tu manovākkarma tatparam 
kāyikaṃ vācikaṃ caiva tapo miśraka pañcamam  6.20  
manaḥsaumyaṃ prasādaś ca ātmanigraham eva ca 
maunaṃ bhāvaviśuddhiś ca pañcaitat tapa mānasam  6.21  
anudvegakarā vāṇī priyaṃ satyaṃ hitaṃ ca yat 
svādhyāyābhyasanaṃ caiva vācikaṃ tapa ucyate  6.22  
ārjavaṃ ca ahiṃsā ca brahmacaryaṃ surārcanam 
śaucaṃ pañcamam ity etat kāyikaṃ tapa ucayate  6.23  
iṣṭaṃ kalyāṇabhāvaṃ ca dhanyaṃ pathyaṃ hitaṃ vadet 
manomiśraka pañcaitat tapa uktaṃ maharṣibhiḥ  6.24  
svastimaṅgalam āśīrbhir atithigurupūjanam 
kāyamiśraka pañcaitat tapa uktaṃ mahātmabhiḥ  6.25  
maṇḍūkayogī hemante grīṣme pañcatapās tathā 
abhrāvakāśe varṣāsu tapaḥ sādhanam ucyate  6.26  
svamāṃsoddhṛtya dānaṃ ca hastapādaśiras tathā 
puṣpam utpādya dānaṃ ca sarve te tapa sādhanāḥ  6.27  
kṛcchrātikṛcchraṃ naktaṃ ca taptakṛcchram ayācitam 
cāndrāyaṇaṃ parākaṃ ca tapaḥ sāṃtapanādayaḥ  6.28  
yenedaṃ tapa tapyate sumanasā saṃsāraduḥkhacchidam
āśāpāśa vimucya nirmalamatis tyaktvā jaghanyaṃ phalam 
svargākāṅkṣyanṛpatvabhogaviṣayaṃ sarvāntikaṃ tat phalam
jantuḥ śāśvatajanmamṛtyubhavane tanniṣṭhasādhyaṃ vahet  6.29  

  iti vṛṣasārasaṃgrahe ṣaṣṭho 'dhyāyaḥ  





     niyameṣu dānam  4      

dānāni ca tathety āhuḥ pañcadhā munibhiḥ purā 
annaṃ vastraṃ hiraṇyaṃ ca bhūmi godāna pañcamam  7.1  
annāt tejaḥ smṛtiḥ prāṇaḥ annāt puṣṭir vapuḥ sukham 
annāc chrīḥ kānti vīryaṃ ca annāt sattvaṃ ca jāyate  7.2  
annāj jīvanti bhūtāni annaṃ tuṣṭikaraṃ sadā 
ānnāt kāmo mado darpaḥ annāc chauryaṃ ca jāyate  7.3  
annaṃ kṣudhātṛṣāvyādhīn sadya eva vināśayet 
annadānāc ca saubhāgyaṃ khyātiḥ kīrtiś ca jāyate  7.4  
annadaḥ prāṇadaś caiva prāṇadaś cāpi sarvadaḥ 
tasmād annasamaṃ dānaṃ na bhūtaṃ na bhaviṣyati  7.5  
vastrābhāvān manuṣyasya śriyād api parityajet 
vastrahīno na pūjyeta bhāryāputrasakhādibhiḥ  7.6  
vidyāvān sukulīno 'pi jñānavān guṇavān api 
vastrahīnaḥ parādhīnaḥ paribhūtaḥ pade pade  7.7  
apamānam avajñāṃ ca vastrahīno hy avāpnuyāt 
jugupsati mahātmāpi sabhāstrījanasaṃsadi  7.8  
tasmād vastrapradānāni praśaṃsanti manīṣiṇaḥ 
na jīrṇaṃ sphuṭitaṃ dadyād vastraṃ kutsitam eva vā  7.9  
navaṃ purāṇarahitaṃ mṛdu sūkṣmaṃ suśobhanam 
susaṃskṛtya pradātavyaṃ śraddhābhaktisamanvitam  7.10  
śraddhāsattvaviśeṣeṇa deśakālavidhena ca 
pātradravyaviśeṣeṇa phalam āhuḥ pṛthak pṛthak  7.11  
yādṛśaṃ dīyate vastraṃ tādṛśaṃ prāpyate phalam 
jīrṇavastrapradānena jīrṇavastram avāpnuyāt 
śobhanaṃ dīyate vastraṃ śobhanaṃ vastram āpnuyāt  7.12  
dadyād vastra suśobhanaṃ dvijavare kāle śubhe sādaram
saubhāgyam atulaṃ labheta sa naro rūpaṃ tathā śobhanam 
tasmin yāti suvastrakoṭi śataśaḥ prāpnoti niḥsaṃśayam
tasmāt tvaṃ kuru vastradānam asakṛt pāratrikotkarṣaṇam  7.13  
suvarṇadānaṃ viprendra saṃkṣipya kathayāmy aham 
pavitraṃ maṅgalaṃ puṇyaṃ sarvapātakanāśanam  7.14  
dhārayet satataṃ vipra suvarṇakaṭakāṅgulim 
mucyate sarvapāpebhyo rāhunā candramā yathā  7.15  
dattvā suvarṇaṃ viprebhyo devebhyaś ca dvijarṣabha 
tuṭimātre 'pi yo dadyāt sarvapāpaiḥ pramucyate  7.16  
raktimāṣakakarṣaṃ vā palārdhaṃ palam eva vā 
evam eva phalaṃ vṛddhir jñeyā dānaviśeṣataḥ  7.17  
sarvādhāraṃ mahīdānaṃ praśaṃsanti manīṣiṇaḥ 
annavastrahiraṇyādi sarvaṃ vai bhūmisambhavam  7.18  
bhūmidānena viprendra sarvadānaphalaṃ labhet 
bhūmidānasamaṃ vipra yady asti vada tattvataḥ  7.19  
mātṛkukṣivimuktas tu dharaṇīśaraṇo bhavet 
carācarāṇāṃ sarveṣāṃ bhūmiḥ sādhāraṇā smṛtā  7.20  
ekahastaṃ dvihastaṃ vā pañcāśac chatam eva vā 
sahasrāyutalakṣaṃ vā bhūmidānaṃ praśasyate  7.21  
ekahastāṃ ca yo bhūmiṃ dadyād dvijavarāya tu 
varṣakoṭiśataṃ divyaṃ svargaloke mahīyate  7.22  
evaṃ bahuṣu hasteṣu guṇāguṇi phalaṃ smṛtam 
śraddhādhikaṃ phalaṃ dānaṃ kathitaṃ te dvijottama  7.23  
jāmadagnyena rāmeṇa bhūmiṃ dattvā dvijāya vai 
āyur akṣayam āptaṃ tu ihaiva ca dvijottama  7.24  
hemaśṛṅgāṃ raupyakhurāṃ cailaghaṇṭāṃ dvijottama 
viprāya vedaviduṣe dattvānantaphalaṃ smṛtam  7.25  
dānābhyāsarataḥ pravartanabhavāṃ śakyānurūpaṃ sadā
annaṃ vastrahiraṇyaraupyam udakaṃ gāvas tilān medinīm 
dadyāt pādukachattrapīṭhakalaśaṃ pātrādyam anyac ca vā
śraddhādānam abhinnarāgavadanaṃ kṛtvā mano nirmalam  7.26  
dānād eva yaśaḥ śriyaḥ sukhakarāḥ khyātiṃ ca tulyāṃ labhet
dānād eva nigarhaṇaṃ ripugaṇe ānandadaṃ saukhyadam 
dānād durjayatā prasādam atulaṃ saubhāgya dānāl labhet
dānād eva anantabhoga niyataṃ svargaṃ ca tasmād bhavet  7.27  
dānād eva ca śakralokasakalaṃ dānāj janānandanam
dānād eva mahīṃ samasta bubhuje samrāḍ mahīmaṇḍale 
dānād eva surūpayonisubhagaś candrānano vīkṣyate
dānād eva anekasambhavasukhaṃ prāpnoti niḥsaṃśayam  7.28  

  iti vṛṣasārasaṃgrahe dānapraśaṃsādhyāyaḥ saptamaḥ  





     niyameṣu svādhyāyaḥ  5      

pañcasvādhyāyanaṃ kāryam ihāmutra sukhārthinā 
śaivaṃ sāṃkhyaṃ purāṇaṃ ca smārtaṃ bhāratasaṃhitām  8.1  
śaivatattvaṃ vicinteta śaivapāśupatadvaye 
atra vistarataḥ proktaṃ tattvasārasamuccayam  8.2  
saṃkhyātattvaṃ tu sāṃkhyeṣu boddhavyaṃ tattvacintakaiḥ 
pañcatattvavibhāgena kīrtitāni maharṣibhiḥ  8.3  
purāṇeṣu mahīkoṣo vistareṇa prakīrtitaḥ 
adhordhvamadhyatiryaṃ ca yatnataḥ sampraveśayet  8.4  
smārtaṃ varṇāśramācāraṃ dharmanyāyapravartanam 
śiṣṭācāro 'vikalpena grāhyas tatra aśaṅkitaḥ  8.5  
itihāsam adhīyānaḥ sarvajñaḥ sa naro bhavet 
dharmārthakāmamokṣeṣu saṃśayas tena chidyate  8.6  

     niyameṣv   upasthanigrahaḥ  6      

śṛṇuṣvāvahito vipra pañcopasthavinigraham 
striyo vā garhitotsargaḥ svayaṃmuktiś ca kīrtyate 
svapnopaghātaṃ viprendra divāsvapnaṃ ca pañcamaḥ  8.7  
agamyā strī divā parve dharmapatny api vā bhavet 
viruddhastrī na seveta varṇabhraṣṭādhikāsu ca  8.8  
ajameṣagavādīnāṃ vaḍavā mahiṣīṣu ca 
garhitotsargam ity etad yatnena parivarjayet  8.9  
anyonyakaṣaṇā vāpi apānakaṣaṇāpi vā 
svayaṃmuktir iyaṃ jñeyā tasmāt tāṃ parivarjayet  8.10  
svapnaghātaṃ dvijaśreṣṭha aniṣṭaṃ paṇḍitaiḥ sadā 
svapne strīṣu ramante ca retaḥ prakṣarate tataḥ  8.11  
divāśayaṃ na kartavyaṃ nityaṃ dharmapareṇa tu  
svargamārgārgalā hy etāḥ striyo nāma prakīrtitāḥ  8.12  

     niyameṣu vratapañcakam  7      

mārjārakabakaśvānagomahīvratapañcakam 
svaviṣṭhamūtraṃ bhūmīṣu chādayed dvijasattama 
sūryasomānumodanti mārjāravratikeṣu ca  8.13  
bakavac cendriyagrāmaṃ suniyamya tapodhana 
sādhayec ca manas tuṣṭiṃ mokṣasādhanatatparaḥ  8.14  
mūtraviṣṭhe na bhūmīṣu kurute śvanadaṃ sadā 
tuṣyate bhagavān śarvaḥ śvānavratacaro yadi  8.15  
mūtravarco na rudhyeta sadā govratiko naraḥ 
bhīmatuṣṭikaraś caiva purāṇeṣu nigadyate  8.16  
kuddālair dārayanto 'pi kīlakoṭiśataiś citaḥ 
kṣamate pṛthivī devī evam eva mahīvrataḥ  8.17  
vratapañcakam ity etad yaś careta jitendriyaḥ 
sa cottamam idaṃ lokaṃ prāpnoti na ca saṃśayaḥ  8.18  

     niyameṣv   upavāsaḥ  8      

śeṣānnam antarānnaṃ ca naktāyācitam eva ca 
upavāsaṃ ca pañcaitat kathayiṣyāmi tac chṛṇu  8.19  
vaiśvadevātithiśeṣaṃ pitṛśeṣaṃ ca yad bhavet 
bhṛtyaputrakalatrebhyaḥ śeṣāśī vighasāśanaḥ  8.20  
antarā prātarāśī ca sāyamāśī tathaiva ca 
sadopavāsī bhavati yo na bhuṅkte kadācana  8.21  
na divā bhojanaṃ kāryaṃ rātrau naiva ca bhojayet 
naktavele ca bhoktavyaṃ naktadharmaṃ samīhatā  8.22  
anārambhasya āhāraṃ kuryān nityam ayācitam 
parair dattaṃ tu yo bhuṅkte tam ayācitam ucyate  8.23  
bhakṣyaṃ bhojyaṃ ca lehyaṃ ca coṣyaṃ peyaṃ ca pañcamam 
na kāṅkṣen nopayuñjīta upavāsaḥ sa ucyate  8.24  

     niyameṣu maunavratam  9      

mithyāpiśunapāruṣyaspṛṣṭavāg apralāpanam 
maunapañcakam ity etad dhārayen niyatavrataḥ  8.25  
asambhūtam adṛṣṭaṃ ca dharmāc cāpi bahiṣkṛtam 
anarthāpriyavākyaṃ yat tan mithyāvacanaṃ smṛtam  8.26  
paraśrīṃ nābhinandanti parasyaiśvaryam eva ca 
aniṣṭadarśanākāṅkṣī piśunaḥ samudāhṛtaḥ  8.27  
mṛtamātā pitā caiva hānisthānaṃ kathaṃ bhavet 
bhuktvā kāmam amṛṣṭānāṃ pāruṣyaṃ samudāhṛtam  8.28  
hṛdi na sphuṭase mūḍha śiro vā na vidāryase 
evam ādīny anekāni tīkṣṇavādī sa ucyate  8.29  
dyūtabhojanayuddhaṃ ca madyastrīkarṣam eva ca 
asatpralāpaḥ pañcaitat kīrtitaṃ me dvijottama  8.30  
maunam eva sadā kāryaṃ vākyasaubhāgyam icchatā 
apāruṣyam asambhinnaṃ vākyaṃ satyam udīrayet  8.31  
yas tu maunasya no kartā dūṣitaḥ sa kulādhamaḥ 
janme janme ca durgandho mūkaś caivopajāyate  8.32  
tasmān maunavrataṃ sadaiva sudṛḍhaṃ kurvīta yo niścitam
vācā tasya alaṅghyatā ca bhavati sarvāṃ sabhāṃ nandati 
vaktrāc cotpalagandham asya satataṃ vāyanti gandhotkaṭāḥ
śāstrānekasahasraśo girinaraḥ proccāryate nirmalaḥ  8.33  

     niyameṣu snānam  10      

snānaṃ pañcavidhaṃ caiva pravakṣyāmi yathātatham 
āgneyaṃ vāruṇaṃ brāhmyaṃ vāyavyaṃ divyam eva ca  8.34  
āgneyaṃ bhasmanā snānaṃ toyāc chataguṇaṃ phalam 
bhasmapūtaṃ pavitraṃ ca bhasma pāpapraṇāśanam  8.35  
tasmād bhasma prayuñjīta dehināṃ tu malāpaham 
sarvaśāntikaraṃ bhasma bhasma rakṣakam uttamam  8.36  
bhasmanā tryāyuṣaṃ kṛtvā brahmacaryavrate sthitam 
bhasmanā ṛṣayaḥ sarve pavitrīkṛtam ātmanaḥ  8.37  
bhasmanā vibudhā muktā vīrabhadrabhayārditāḥ 
bhasmānusaṃsaṃdṛṣṭyaiva brahmaṇānumatā kṛtaḥ  8.38  
caturāśramato 'dhikyaṃ vrataṃ pāśupataṃ kṛtam 
tasmāt pāśupataṃ śreṣṭhaṃ bhasmadhāraṇahetavaḥ  8.39  
vāruṇaṃ salilaṃ snānaṃ kartavyaṃ vividhaṃ naraiḥ 
nadītoyataḍāgeṣu prasraveṣu hradeṣu ca  8.40  
brahmasnānaṃ ca viprendra āpohiṣṭhaṃ vidur budhāḥ 
trisaṃdhyam eva kartavyaṃ brahmasnānaṃ tad ucyate  8.41  
goṣu saṃcāramārgeṣu yatra godhūlisambhavaḥ 
tatra gatvāvasīdeta snānam uktaṃ manīṣibhiḥ  8.42  
varṣatoyāmbudhārābhiḥ plāvayitvā svakāṃ tanum 
snānaṃ divyaṃ vadaty eva jagadādimaheśvaraḥ  8.43  
iti niyamavibhāgaḥ pañcabhedena vipra
nigadita tava pṛṣṭaḥ sarvalokānukampa 
sakalamalapahārī dharmapañcāśad etan
na bhavati punajanma kalpakoṭyāyute 'pi  8.44  

  iti vṛṣasārasaṃgrahe niyamapraśaṃsā nāmādhyāyo 'ṣṭamaḥ  




[anarthayajña uvāca ]
trikālaguṇabhedena bhinnaṃ sarvacarācaram 
tasmāt triguṇabandhena veṣṭitaṃ nikhilaṃ jagat  9.1  
vigatarāga uvāca 
traikālyam iti kiṃ jñeyaṃ traidhātukaśarīriṇaḥ 
kiṃcid vistaram eveha kathayasva tapodhana  9.2  
anarthayajña uvāca 
traikālyaṃ triguṇaṃ jñeyaṃ vyāpī prakṛtisambhavaḥ 
anyonyam upajīvanti anyonyam anuvartinaḥ  9.3  
sattvaṃ rajas tamaś caiva rajaḥ sattvaṃ tamas tathā 
tamaḥ sattvaṃ rajaś caiva anyonyamithunāḥ smṛtāḥ  9.4  
sāttviko bhagavān viṣṇu rājasaḥ kamalodbhavaḥ 
tāmaso bhagavān īśaḥ sakalaṃ vikaleśvaraḥ  9.5  
sattvaṃ kundenduvarṇābhaṃ padmarāganibhaṃ rajaḥ 
tamaś cāñjanaśailābhaṃ kīrtitāni manīṣibhiḥ  9.6  
sattvaṃ jalaṃ rajo 'ṅgāraṃ tamo dhūmasamākulam 
etadguṇamayair baddhāḥ pacyante sarvadehinaḥ  9.7  
vigatarāga uvāca 
kena kena prakāreṇa guṇapāśena badhyate 
cihnam eṣāṃ pṛthaktvena kathayasva tapodhana  9.8  
anarthayajña uvāca 
anekākārabhāvena badhyante guṇabandhanaiḥ 
mohitā nābhijānanti jānanti śivayoginaḥ  9.9  
ūrdhvaṃgo nityasattvastho madhyago rajasāvṛtaḥ 
adhogatis tamo'vasthā bhavanti puruṣādhamāḥ  9.10  
svarge 'pi hi trayo vaite bhāvanīyās tapodhana 
mānuṣeṣu ca tiryeṣu guṇabhedās trayas trayaḥ  9.11  
brahmā viṣṇuś ca rudraś ca dharma indraḥ prajāpatiḥ 
somo 'gni varuṇaḥ sūryo daśa sattvottamāḥ smṛtāḥ  9.12  
rudrādityā vasusādhyāḥ viśveśamaruto dhruvaḥ 
ṛṣayaḥ pitaraś caiva daśaite sattvamadhyamāḥ  9.13  
tārā grahā surā yakṣā gandharvāḥ kiṃnaroragāḥ 
rakṣobhūtapiśācāś ca daśaite sāttvikādhamāḥ  9.14  
ṛtvik purohitācāryayajvāno 'tithivijñanī 
rājamantrī vrato vedī daśaite rājasottamāḥ  9.15  
sūto 'mbaṣṭavaṇik cograḥ śilpakārukamāgadhāḥ 
veṇavaidehakāmātyā daśaite rajamadhyamāḥ  9.16  
carmakṛtkumbhakṛtkolī lohakṛttrapunīlikāḥ 
naṭamuṣṭikacaṇḍālā daśaite rajasādhamāḥ  9.17  
gogajagavayā aśvamṛgacāmarakiṃnarāḥ 
siṃhavyāghravarāhāś ca daśaite tamasottamāḥ  9.18  
ajameṣamahiṣyāś ca mūṣikānakulādayaḥ 
uṣṭraraṅkuśaśagaṇḍā daśaite tamamadhyamāḥ  9.19  
ṛkṣagodhāmṛgaśṛṅgibakavānaragardabhāḥ 
sūkaraśvānagomāyur daśaite tamasādhamāḥ  9.20  
krauñcahaṃsaśukaśyenabhāsavāruṇḍasārasāḥ 
cakrāṅgaśukamāyūrā daśaite tamasāttvikāḥ  9.21  
valākāḥ kukkuṭāḥ kākāś cillalāvakitittirāḥ 
gṛdhrakaṅkabakaśyena daśaite tamarājasāḥ  9.22  
kokilolūkakiñjalkakapotāḥ pañca eva ca 
śārikāś ca kuliṅgāś ca daśaite tamasādhamāḥ  9.23  
makaragohanakrāś ca ṛṣā ca tamasāttvikāḥ 
kacchapaśuśukumbhīramaṇḍukās tamarājasāḥ  9.24  
śaṃkhaśuktikaśambūkakabandhyās tamatāmasāḥ 
candanāgarupadmaṃ ca plakṣodumbarapippalāḥ  9.25  
vaṭadāruśamībilvā daśaite tamasāttvikāḥ 
jāmbīralakucāmrātadāḍimākolavetasāḥ  9.26  
nimbinīpo dhuvāvaś ca daśaite tamarājasāḥ 
vṛkṣavallīlatāveṇutvaksāratṛṇabhūruhāḥ  9.27  
mīrajā ca śilāśasyā daśaite tamasāttvikāḥ 
bhramarādipataṅgāś ca krimikīṭajalaukasaḥ  9.28  
yūkoddaṃśamaśānāṃ ca viṣṭajās tamasāttvikāḥ 
dayā satyaṃ damaḥ śaucaṃ jñānaṃ maunaṃ tapaḥ kṣamā  9.29  
śilaṃ ca nābhimānaṃ ca sāttvikāś cottamā janāḥ 
kāmatṛṣṇāratidyūtamāno yuddhamadaḥ spṛhā  9.30  
nirghṛṇāḥ kalikartāro rājaseṣūttamo janāḥ 
hiṃsāsūyāghṛṇāmūḍhanidrātandrībhayālasāḥ  9.31  
krodho matsaramāyī ca tāmaseṣūttamā janāḥ 
laghuprītiprakāśī ca dhyānayoge sadotsukaḥ  9.32  
prajñābuddhivirāgī ca sāttvikaṃ guṇalakṣaṇam 
bālako nipuṇo rāgī māno darpaś ca lobhakaḥ  9.33  
spṛhā īrṣyā pralāpī ca rājasaṃ guṇalakṣaṇam 
udvega ālaso mohaḥ krūras taskaranirdayaḥ 
krodhaḥ piśunanidrā ca tāmasaṃ guṇalakṣaṇam  9.34  
vigatarāga uvāca 
kena cihnena vijñeya āhāraḥ sarvadehinām 
traiguṇyasya pṛthaktvena kathayasva tapodhana  9.35  
anarthayajña uvāca 
āyuḥ kīrtiḥ sukhaṃ prītir balārogyavivardhanam 
hṛdasvādurasaṃ snigdha āhāraḥ sāttvikapriyaḥ  9.36  
atyuṣṇam āmlalavaṇaṃ rūkṣaṃ tīkṣṇaṃ vidāhikaḥ 
rājase śreṣṭham āhāro duḥkhaśokābhayapradaḥ  9.37  
abhakṣyamedhyapūtī ca pūti paryuṣitaṃ ca yat 
āyāsarasavisvāda āhāras tāmasapriyaḥ  9.38  
vigatarāga uvāca 
guṇātītaṃ kathaṃ jñeyaṃ saṃsāraparapāragam 
guṇapāśanibaddhānāṃ mokṣaṃ kathaya tattvataḥ  9.39  
anarthayajña uvāca 
ātmavat sarvabhūtāni samyak paśyeta bho dvija 
guṇātītaḥ sa vijñeyaḥ saṃsāraparapāragaḥ  9.40  
īrṣyādveṣasamo yas tu sukhaduḥkhasamāś ca ye 
stutinindāsamā ye ca guṇātītaḥ sa ucyate  9.41  
tulyapriyāpriyo yaś ca arimitrasamas tathā 
mānāpamānayos tulyo guṇātītaḥ sa ucyate   9.42  
eṣa te kathito vipra guṇasadbhāvanirṇayaḥ 
guṇayuktas tu saṃsārī guṇātītaḥ parāṃgatiḥ  9.43  

  iti vṛṣasārasaṃgrahe traiguṇyaviśeṣanīyo nāmādhyāyo navamaḥ  





     kāyatīrthopavarṇanam     

vigatarāga uvāca 
katamaṃ sarvatīrthānāṃ śreṣṭham āhur manīṣinaḥ 
kathayasva muniśreṣṭha yady asti bhuvi kāmadam  10.1  
anarthayajña uvāca 
atiguhyam idaṃ praśnaṃ pṛṣṭaḥ snehād dvijottama 
bravīmi vaḥ purāvṛttaṃ nandinā kathito 'smy aham  10.2  
nandikeśvara uvāca 
kailāsaśikhare ramye siddhacāraṇasevite 
tatrāsīnaṃ śivaṃ sākṣād devī vacanam abravīt  10.3  
devy uvāca 
bhagavan devadeveśa sarvabhūtajagatpate 
praṣṭum icchāmy ahaṃ tv ekaṃ dharmaguhyaṃ sanātanam  10.4  
atitīrthaṃ paraṃ guhyaṃ saṃsārād yena mucyate 
manuṣyāṇāṃ hitārthāya brūhi tattvaṃ maheśvara  10.5  
maheśvara uvāca 
ko māṃ pṛcchati tat praśnaṃ muktvā tvām eva sundari 
śṛṇu vakṣyāmi tat praśnaṃ devair api sudurlabham  10.6  
kurukṣetraṃ prayāgaṃ ca vārāṇasīm ataḥ param 
gaṅgāgniṃ somatīrthaṃ ca sūryapuṣkaramānasam  10.7  
naimiṣaṃ bindusāraṃ ca setubandhaṃ surahradam 
ghaṇṭikeśvaravāgīśaṃ jñātvā niścayapāpahā  10.8  
umovāca 
evamādi mahādeva pūrvavat kathitāsmy aham 
svargabhogapradaṃ tīrtham eteṣāṃ suranāyaka  10.9  
kathaṃ mucyeta saṃsārāj jñānamātreṇa īśvara 
kautūhalaṃ mahaj jātaṃ chindhi saṃśayakārakam  10.10  
rudra uvāca 
kiṃ na jānāmi tat tīrthaṃ sulabhaṃ durlabhaṃ ca yat 
sulabhaṃ gurusevīnāṃ durlabhaṃ tad vivarjayet  10.11  
kuruḥ puruṣa vijñeyaḥ śarīraṃ kṣetra ucyate 
śarīrasthaṃ kurukṣetraṃ sarvatīrthaphalapradam  10.12  
sarvayajñaphalāvāptiḥ sarvadānaphalāni ca 
sarvavratatapaś cīrṇaṃ tatphalaṃ sakalaṃ bhavet  10.13  
evam eva phalaṃ teṣāṃ tīrthapañcadaśeṣu ca 
anaghānaṃ mahāpuṇyaṃ mahātīrthaṃ mahāsukham  10.14  
devy uvāca 
atīva romaharṣo me jāto 'sti tridaśeśvara 
sulabhaṃ sukaraṃ sūkṣmaṃ śrutvā tuṣṭiś ca me gatā  10.15  
caturdaśa paro bhūyaḥ kathayasva manoharam 
prayāgādi pṛthaktvena tattvatas tu sureśvara  10.16  
rudra uvāca 
suṣumnā bhagavatī gaṅgā iḍā ca yamunā nadī 
etā srotavahā nadyaḥ prayāgaḥ sa vidhīyate  10.17  
dakṣiṇā vāruṇī nāsā vāmanāsā asi smṛtā 
vāruṇā asimadhyena tena vārāṇasī smṛtā  10.18  
ākāśagaṅgā vikhyātā tasyāḥ sravati cāmṛtam 
ahorātram avicchinnaṃ gaṅgā sā tena ucyate  10.19  
somatīrtham iḍā nāḍī kiṅkiṇīravacihnitā 
taṃ tu śrutvā na saṃdehaḥ sarvapāpakṣayo bhavet  10.20  
sūryatīrthaṃ suṣumnā ca nīravāravasaṃyutā 
śrutimātrād vimucyeta pāparāśir mahān api  10.21  
agnitīrthārjunā nāḍī brahmaghoṣamanoramā 
tat tad akṣaram ākarṇya amṛtatvāya kalpate  10.22  
puṣkaraṃ hṛdi madhyastham aṣṭapattraṃ sakarṇikam 
cintayet sūkṣma tanmadhye janmamṛtyuvināśanam  10.23  
mānasasaramadhyasthaṃ sahaṃsakamalopari 
salīlo līlayācārī parataḥ parapāragaḥ  10.24  
naimiṣaṃ śṛṇu deveśi nimiṣā pratyayo bhavet 
samyag chāyāṃ nirīkṣeta ātmāno vā parasya vā  10.25  
āyatapy aṅgulīmātraṃ nimiṣākṣi sa paśyati 
dṛṣṭvā pratyayam evaṃ hi naimiṣajñaḥ sa ucyate  10.26  
tīrthaṃ bindusaraṃ nāma śṛṇu vakṣyāmi sundari 
dehamadhye hṛdi jñeyaṃ hṛdimadhye tu paṅkajam  10.27  
karṇikā padmamadhye tu binduḥ karṇikamadhyataḥ 
bindumadhye sthito nādaḥ sa nādaḥ kena bhidyate  10.28  
ukāraṃ ca makāraṃ ca bhittvā nādo vinirgataḥ 
taṃ viditvā viśālākṣi so 'mṛtatvaṃ labheta ca  10.29  
vakṣye te setubandhaṃ duritamalaharaṃ nādatoyapravāham
jihvākaṇṭhorakūlā svaragaṇapulināvartaghoṣā taraṅgā 
kumbhīrāghoṣamīnā daśagaṇamakarā bhīmanakrā visargā
sānusvāre gabhīre madasukharasanaṃ setubandhaṃ vrajasva  10.30  
saptadvīpāntamadhye śṛṇu śaśivadane sarvaduḥkhāntalābham
īśānenābhijuṣṭaṃ hṛdi hrada vimalaṃ nādaśītāmbupūrṇam 
tatraikaṃ jātapadmaṃ prakṛtidalayutaṃ keśaraśaktibhinnam
pañcavyomapraśastaṃ gatiparamapadaṃ prāptukāmena sevyam  10.31  
nāḍyaikāsaṅgatāni nipatitam amṛtaṃ ghaṇṭikāpārakeṇa
tṛpyante tena nityaṃ hṛdi kamalapuṭaṃ sthānubhūtāntarātmā 
yaṃ paśyantīśabhaktā kalikaluṣaharaṃ vyāpinaṃ niṣprapañcam
deveśaṃ ghaṇṭikeśamarabhavam abhavantīrtham ākāśabindum  10.32  
mīmāṃsāratnakūlā kramapadapulinā śaivaśāstrārthatoyā
mīnaughā pañcarātraṃ śrutikuṭilagatismārtavegā taraṅgā 
yogāvartātiśobhā upaniṣadivahā bhāratāvartaphenā
pañcāśadvyomarūpī rasabhavananadī tīrthavāgīśvarīyam  10.33  
yas taṃ vetti sa vetti vedanikhilaṃ saṃsāraduḥkhacchidam
janmavyādhiviyogatāpamaraṇaṃ kleśārṇavaṃ duḥsaham 
garbhāvāsam atīva sahyaviṣayaṃ dustīrya duḥkhālayam
prāptaṃ tena na saṃśayaḥ śivapadaṃ duṣprāpya devair api  10.34  

  iti vṛsasārasaṃgrahe kāyatīrthopavarṇano nāmādhyāyo daśamaḥ  





     caturāśramadharmavidhānaḥ     

devy uvāca 
sarvayajñaḥ paraśreṣṭha asti anyaḥ surottama  
alpakleśam anāyāsa arthaprāyaṃ vineśvara  11.1  
sarvayajñaphalāvāpti daivataiś cāpi pūjitam 
kathayasva suraśreṣṭha mānuṣāṇāṃ hitāya vai  11.2  
maheśvara uvāca 
na tulyaṃ tava paśyāmi dayā bhūteṣu bhāmini 
kim anyat kathayiṣyāmi dayā yatra na vidyate  11.3  
sadāśivamukhāt pūrvaṃ śrutaṃ me varasundari 
śṛṇu devi pravakṣyāmi dharmasāram anuttamam  11.4  

     gṛhasthaḥ ?      

vinārthena tu yo yajñaḥ sa yajñaḥ sārvakāmikaḥ 
akṣayaś cāvyayaś caiva sarvapātakanāśanaḥ  11.5  
bahuvighnakaro hy artho bahvāyāsakaras tathā 
brahmahatyā ivendrasya pravibhāgaphalā smṛtā  11.6  
pañcaśodhyena śodhyeta arthayajño varānane 
śodhite tu phalaṃ śuddham aśuddhe niṣphalaṃ bhavet  11.7  
devy uvāca 
pañcaśodhye suraśreṣṭha saṃśayo 'tra bhaven mama 
kathayasva vibhāgena śrotum icchāmi tattvataḥ  11.8  
rudra uvāca 
manaḥśuddhis tu prathamaṃ dravyaśuddhir ataḥ param 
mantraśuddhis tṛtīyā tu karmaśuddhir ataḥ param 
pañcamī sattvaśuddhis tu kratuśuddhiś ca pañcadhā  11.9  
manaḥśuddhir nāma aviparītabhāvanayā  
dravyaśuddhir nāma ananyāyopārjitadravyena   11.10  
mantraśuddhir nāma svaravyañjanayuktatayā  
kriyāśuddhir nāma yathākramāviparītatayā  
sattvaśuddhir nāma rajastama apradhānatayā   11.11  
vidhim evaṃ yadā śudhyed yadi yajñaṃ karoti hi 
tasya yajñaphalāvāptir janmamṛtyuś ca no bhavet  11.12  
vinārthena tu yo yajñaṃ karoti varasundari 
na tasya tatphalāvāptiḥ sarvayajñeṣv aśeṣataḥ  11.13  
yajñavāṭa kurukṣetraṃ sattvāvāsakṛtālayaḥ 
pratyāhāra mahāvediḥ kuśaprastarasaṃyamaḥ  11.14  
vidhi niyamavistāro dhyānavahnipradīpitaḥ 
yogendhanasamijjvālatapodhūmasamākulaḥ  11.15  
pātranyāsa śivajñānaṃ sthālīpāka śivātmakaḥ 
ājyāhutim avicchinnaṃ lambakaśruvapātitaḥ  11.16  
dhāraṇādhvaryuvat kṛtvā prāṇāyāmaś ca ṛtvijaḥ 
tarkayuktaḥ savistāraḥ samādhir vayatāpanaḥ  11.17  
brahmavidyāmayo yūpaḥ paśubandho manonmanaḥ 
śraddhā patnī viśālākṣi saṃkalpaḥ pada śāśvatam  11.18  
pañcendriyajayotpannaḥ puroḍāśo 'mṛtāśanaḥ 
brahmanādo mahāmantraḥ prāyaścittānilo jayaḥ  11.19  
somapāna parijñānam upākarma caturyamaḥ 
itihāsa jalasnānaṃ purāṇakṛta   m   ambaraḥ  11.20  
iḍāsuṣumnāsaṃvedye snānam ācamanaṃ sakṛt 
saṃtoṣātithim ādṛtya dayābhūtadvijārcitaḥ  11.21  
brahmakūrca guṇātīta havirgandha nirañjanaḥ 
brahmasūtraṃ trayas tattvaṃ bodhanā muṇḍitaṃ śiraḥ  11.22  
nivṛttyādi caturvedaś catuḥprakaraṇāsanaḥ 
dakṣiṇām abhayaṃ bhūte dattvā yajñaṃ yajet sadā  11.23  
vinārthaṃ yajñasamprāptiḥ kathitā te varānane 
āsahasrasya yajñānāṃ phalaṃ prāpnoti nityaśaḥ  11.24  
āśramaḥ prathamas tubhyaṃ kathito 'sti varānane 
sadāśivena saddharmaṃ daivatair api pūjitam  11.25  

     brahmacaryam     

brahmacaryaṃ nibodhedaṃ śṛṇuṣvāvahitā śubhe 
dvitīyam āśramaṃ devi sarvapāpavināśanam  11.26  
vrataṃ brahmaparaṃ dhyānaṃ sāvitrī prakṛtau layaḥ 
brahmasūtrākṣaraṃ sūkṣmaṃ triguṇālaya mekhalam  11.27  
dama daṇḍa dayā pātraṃ bhikṣā saṃsāramocanam 
tryāyuṣaṃ dvyakṣarātītaṃ jñānabhaṣma alaṅkṛtam  11.28  
snānavrataṃ sadāsatyaṃ śīlaśaucasamanvitam 
agnihotra trayas tattvaṃ japa brahmabilasvaraḥ  11.29  
dvitīya āśramo devi yathāha bhagavān śivaḥ 
mayāpi kathitaṃ tubhyaṃ janmamṛtyuvināśanam  11.30  

     vānaprasthaḥ     

vānaprasthavidhiṃ vakṣye śṛṇuṣvāyatalocane 
yathāśrutaṃ yathātathyam ṛṣidaivatapūjitam  11.31  
vairāgyavanam āśritya niyamāśramam āharet 
śīlaśailadṛḍhadvāre prākāre vijitendriyaḥ  11.32  
adhibhūtaḥ smṛto mātā adhyātmaś ca pitā tathā 
adhidaivika   m   ācāryo vyavasāyāś ca bhrātaraḥ  11.33  
śrutiḥ smṛtiḥ smṛtā bhāryā prajñā putraḥ kṣamānujaḥ 
maitrī bandhur jaṭā cāpaṃ karuṇā supavitrakam  11.34  
muditā mauna catvāraḥ sarvakāryam upekṣakā 
yamavalkalasaṃvītas tapaḥkṛṣṇājinādharaḥ  11.35  
 uttarāsaṅgam āsīno yogapaṭṭadṛḍhavrataḥ 
vedaghoṣeṇa ghoṣeṇa prāṇāyāmo 'gnihāvanam  11.36  
jitaprāṇamṛgākūlo dhṛti yajñaḥ kriyā japaḥ 
arthasaṃgraha śāstreṣu sakhā damadayādayaḥ  11.37  
śivayajñaṃ prayuñjīta sādhanāṣṭakapūjanam 
pañcabrahmajalaiḥ pūtaḥ satyatīrthaśivahrade  11.38  
snānam ācamanaṃ kṛtvā saṃdhyātrayam upāśrayet 
akṣamālā purāṇārthaṃ japa śāntaṃ divāniśam  11.39  
jñānasalilasampūrṇamitihāsakamaṇḍaluḥ 
pañcakarmakriyotkrānti japa pañcavidhaḥ sukham  11.40  
sādhanaṃ śivasaṃkalpo yogasiddhiphalapradaḥ 
saṃtoṣaphalam āhāraḥ kāmakrodhaparājitaḥ  11.41  
āśāpāśajayābhyāso dhyānayogaratipriyaḥ 
atithibhyo 'bhayaṃ dattvā vānaprasthaś cared vratam 
vānaprastham ayaṃ dharmaṃ yat pūrvam avadhāritam  11.42  
! saṃsāroddharaṇam anityaharaṇam ajñānanirmūlanam 
! prajñāvṛddhikaram amoghakaraṇaṃ kleśārṇavottāraṇam 
! janmavyādhiharam akarmadahanaṃ sevet sa dharmottamam
? śraddhāpūrvakam eva yaḥ saniyamaṃ sākṣāc ca jīvan śivaḥ  11.43  

     parivrājakaḥ     

parivrājakadharmo 'yaṃ kīrtayiṣyāmi tac chṛṇu 
sukhaduḥkhaṃ samaṃ kṛtvā lobhamohavivarjitaḥ  11.44  
varjayen madhu māṃsāni paradārāṃś ca varjayet 
varjayec ciravāsaṃ ca paravāsaṃ ca varjayet  11.45  
varjayet sṛṣṭabhojyāni bhikṣām ekāṃ ca varjayet 
varjayet saṃgrahaṃ nityam abhimānaṃ ca varjayet  11.46  
susūkṣmaṃ manasā dhyātvā śucau pādaṃ vinikṣipet 
na kupyeta anālābhe lābhe vāpi na harṣayet  11.47  
arthatṛṣṇāsv anudvigno roṣe vāpi sudāruṇe 
stutinindā samaṃ kṛtvā priyaṃ vāpriyam eva vā  11.48  
niyamās tu parīdhānaṃ saṃyamāvṛtamekhalaḥ 
nirālambaṃ manaḥ kṛtvā buddhiṃ kṛtvā nirañjanām  11.49  
ātmānaṃ pṛthivīṃ kṛtvā khaṃ ca kṛtvā manonmanam 
tridaṇḍaṃ triguṇaṃ kṛtvā pātraṃ kṛtvākṣaro 'vyayaḥ  11.50  
nyased dharmam adharmaṃ ca īrṣyādveṣaṃ parityajet 
nirdvandvo nityasatyastho nirmamo nirahaṃkṛtaḥ  11.51  
divasasyāṣṭame bhāge bhikṣāṃ saptagṛhaṃ caret 
na cāsīta na tiṣṭheta na ca dehīti vā vadet  11.52  
yathālābhena varteta aṣṭau piṇḍān dine dine 
vastrabhojanaśayyāsu na prasajyeta vistaram  11.53  
nābhinandeta maraṇaṃ nābhinandeta jīvitam 
indriyāṇi vaśaṃkṛtvā kāmaṃ hatvā yatavrataḥ  11.54  
atītaṃ ca bhaviṣyaṃ ca na bhikṣuś cintayet sadā 
! krodhamānamadadarpān parivrāḍ varjayet sadā  11.55  
virāgaṃ tu dhanuḥ kṛtvā prāṇāyāmaguṇair yutam 
dhāraṇāśaratīkṣṇena mṛgaṃ hatvā manendriyam  11.56  
maitrīkhaḍgasutīkṣṇena saṃsārāriṃ nikṛntayet 
karuṇāvartacakreṇa krodhamattagajaṃ jayet  11.57  
muditāvarmabaddhāṅgas tūṇaṃ pūrṇam upekṣayā 
anakṣaraṃ paraṃ brahma cintayet satataṃ dvija  11.58  
brahmaṇo hṛdayaṃ viṣṇur viṣṇoś ca hṛdayaṃ śivaḥ 
śivasya hṛdayaṃ saṃdhyā tasmāt saṃdhyām upāsayet  11.59  
saṃsārārṇavatāraṇaṃ śubhagatiḥ sa brahma saṃdhyākṣaraṃ
dhyāyen nityam atandrito hy anupamaṃ vyaktātmavedyaṃ śivam 
rūpair varṇaguṇādibhiś ca vihitaṃ durlakṣyalakṣyottamaṃ
yatnoddhṛtya samāśrayet suraguruṃ sarvārtihartā haram  11.60  

  iti vṛṣasārasaṃgrahe caturāśramadharmavidhāno nāmādhyāya ekādaśamaḥ  





     ātithyadharmaḥ      

devy uvāca 
ahiṃsā paramo dharmaḥ satataṃ parikīrtyate 
ātithyakānāṃ dharmaṃ ca kathayasva yad uttamam  12.1  
maheśvara uvāca 
ahiṃsātithyakānāṃ ca śṛṇu dharmaṃ yad uttamam 
trailokyam akhilaṃ devi ratnapūrṇaṃ sulocane  12.2  
caturvedavide dānaṃ na tattulyam ahiṃsakaḥ 
śṛṇu dharmam atithyānāṃ kīrtayiṣyāmi sundari  12.3  

     vipulopākhyānam     

āsīd vṛttaṃ purākhyānaṃ nagare kusumāhvaye 
kapilasya suto vidvān vipulo nāma viśrutaḥ  12.4  
dharmanityo jitakrodhaḥ satyavādī jitendriyaḥ 
brahmaṇyaś ca kṛtajñaś ca madbhaktaḥ kṛtaniścayaḥ  12.5  
dhanāḍhyo 'tithipūjyaś ca dātā dānto dayālukaḥ 
nyāyārjitadhano nityam anyāyaparivarjitaḥ  12.6  
bhāryā ca rūpiṇī tasya candrabimbaśubhānanā 
pīnottuṅgastanī kāntā sakalānandakāriṇī 
pativratā patiratā patiśuśrūṣaṇe ratā  12.7  
atha kenāpi kālena sūryarāgam abhūt tataḥ 
grastabhāgatrayas tv āsīt kṛṣṇamādhavamāsike  12.8  
snātukāmāvatīryante sarve pauranṛpādayaḥ 
devāś ca pitaraś caiva tarpyante vidhivat tathā  12.9  
kecij juhvati tatrāgniṃ kecid viprāṃś ca tarpayet 
kecid dānopatiṣṭhanti kecit stunvanti devatām  12.10  
dhyānayogaratāḥ kecit kecit pañcatape ratāḥ 
evaṃ pravartamāneṣu rājanādiṣu sarvaśaḥ  12.11  
vipulo 'pi ca tatraiva gaṅgāgaṇḍakisaṃgame 
bhāryayā saha tatraiva snātvā kṣomavibhūṣaṇaḥ  12.12  
devatāguruviprāṇām anyeṣāṃ tarpaṇe rataḥ 
tatrāvasarasamprāpto brāhmaṇo 'tithir āgataḥ  12.13  
bhāryā tasyātirūpeṇa mohitā brahmaṇas tadā 
brāhmaṇo 'pi tathaiveha rūpeṇāpratimo bhavet  12.14  
anyonyadṛṣṭisaṃsaktau jātau tau tu parasparam 
vipulenāñjaliṃ kṛtvā brāhmaṇa saṃśitavrata  12.15  
ājñāpaya dvijaśreṣṭha adya me 'nugrahaṃ kuru 
bhāryābhṛtyapaśugrāma ratnāni vividhāni ca  12.16  
vipulenaivam uktas tu gṛhīto brāhmaṇo 'bravīt 
yadi satyaṃ pradātāsi suprasannaṃ manas tava  12.17  
vipula uvāca 
suprasannaṃ mano me 'dya suprasannaṃ tapaḥphalam 
śīghram ājñāpaya vipra yac cābhilaṣitaṃ tava 
adeyaṃ nāsti viprasya svaśiraḥprabhṛti dvija  12.18  
brāhmaṇa uvāca 
yady evaṃ vadase bhadra bhāryāṃ me dehi rūpiṇīm 
svasti bhavatu bhadraṃ vaḥ kalyāṇaṃ bhava śāśvatam  12.19  
vipula uvāca 
pratīccha bhāryāṃ suśroṇīṃ rūpayauvanaśālinīm 
akutsitāṃ viśālākṣīṃ pūrṇacandranibhānanām  12.20  
bhāryovāca 
parityājyā kathaṃ nātha apāpāṃ tyajase katham 
atīva hi priyāṃ bhāryāṃ nirdoṣāṃ sa kathaṃ tyajeḥ  12.21  
sakhā bhāryā manuṣyāṇām iha loke paratra ca 
dānaṃ vā sumahad dattvā yajño vā subahuḥ kṛtaḥ  12.22  
aputro nāpnuyāt svargaṃ tapobhir vā suduṣkaraiḥ 
śruto me pitṛbhiḥ prokto brāhmaṇaiś ca mamāntike  12.23  
aputro nāpnuyāt svargaṃ śrutaṃ me bahuśaḥ purā 
mandapālo dvijaśreṣṭho gataḥ svargaṃ tapobalāt  12.24  
dānāni ca bahūn dattvā yajñāṃś ca vividhāṃs tathā 
vedāṃś ca japa yajñāṃś ca kṛtvā tad dvijasattamaḥ  12.25  
prāptadvāro 'pi yasyāpi devadūtair nivāritaḥ 
aputro nāpnuyāt svargaṃ yadi yajñaśatair api  12.26  
ity uktas tu cyutaḥ svargān mandapālo mahān ṛṣiḥ 
putrān utpādayām āsa śāraṅgāś caturo dvijaḥ  12.27  
tena puṇyaprabhāveṇa svargaṃ prāpto hy avāritaḥ 
kulatrāṇāṃ kalatrāsmi bharaṇād bhārya eva ca  12.28  
dārasaṃgraha putrārthe kriyate śāstradarśanāt 
yāni santi gṛhe dravyaṃ grāmaghoṣagṛhāṇi ca  12.29  
dātum arhasi viprāya na māṃ dātum ihārhasi 
bhāryāyā vacanaṃ śrutvā vipulaḥ punar abravīt  12.30  
vipula uvāca 
sādhu bhāmini jānāmi sādhu sādhu pativrate 
jito 'smy anena vākyena anenāsmi hi toṣitaḥ  12.31  
adya grahaṇakāle ca dvija āgatya yācate 
dadāmīti pratijñāya adattvā narakaṃ vraje  12.32  
narakaṃ yadi gacchāmi kulena saha sundari 
kalpakoṭisahasre 'pi narakasthād yaśasvini  12.33  
muktim eva na paśyāmi janmakoṭiśatair api 
adānāc cāśubhaṃ devi paśyāmi varavarṇini  12.34  
dānena tu śubhaṃ paśye svargaloke yad akṣayam 
noktaṃ mayānṛtaṃ pūrvaṃ nityaṃ satyavrate sthitaḥ  12.35  
satyadharmam atikramya nānyadharmaṃ samācare 
bhāryā dharmasakhety evaṃ tvayi pūrvam udāhṛtam  12.36  
yadi dharmasakhāyāsi so 'dya kāla ihāgataḥ 
dvijarūpadharo dharmaḥ svayam eva ihāgataḥ  12.37  
jijñāsārtham ahaṃ bhadre na vighnaṃ kartum arhasi 
mātāvyaktaḥ pitā brahmā buddhir bhāryā damaḥ sakhā  12.38  
putro dharmaḥ kriyācārya ity ete mama bāndhavāḥ 
kālaśreṣṭho grahaḥ sūryo gaṅgā śreṣṭhā nadīṣu ca  12.39  
candrakṣaye dinaṃ śreṣṭhaṃ naraśreṣṭho dvijottamaḥ 
śuśrūṣaṇārthaṃ viprasya mayā dattāsi sundari 
sarvasvaṃ brāhmaṇe dattvā vanam evāśrayāmy aham  12.40  
śaṅkara uvāca 
tūṣṇīmbhūtā tato bhāryā aśrupūrṇākulekṣaṇā 
kare gṛhya viśālākṣī brāhmaṇāya niveditā  12.41  
yāni santi gṛhe dravyaṃ hiraṇyaṃ paśavas tathā 
dadāmi te dvijaśreṣṭha grāmaghoṣagṛhādikam  12.42  
muktā vaiḍūryavāsāṃsi divyāṇy ābharaṇāni ca 
sarvān gṛhāṇa viprendra śraddhayā dattasatkṛtām  12.43  
prīyatāṃ bhagavān dharmaḥ prīyatāṃ ca maheśvaraḥ 
prīyantāṃ pitaraḥ sarve yady asti sukṛtaṃ phalam  12.44  
rudra uvāca 
vipulasya vacaḥ śrutvā brāhmaṇena tapasvinā 
āśīḥ suvipulaṃ dattvā vipulāya mahātmane  12.45  
vaset tatra gṛhe ramye bhāryām ādāya tasya ca 
vipulas tu namaskṛtvā kṛtvā cāpi pradakṣiṇam  12.46  
brāhmaṇam abhivādyaivaṃ gataḥ śīghraṃ vanāntaram 
vane mūlaphalāhāro vicareta mahītale  12.47  
ekākī vijane śūnye cintayā ca pariplutaḥ 
kva gacchāmi kva bhokṣyāmi kutra vā kiṃ karomy aham  12.48  
na pathaṃ viṣayaṃ vedmi grāmaṃ vā nagarāṇi vā 
kheṭakharvaṭadeśaṃ vā jānāmīha na kaṃcana  12.49  
amuṃ suśailaṃ paśyāmi vipulodarakandaram 
tam āruhya nirīkṣyāmi grāmaṃ nagarapattanam  12.50  
evam uktvā tu vipulaḥ śanaiḥ parvatam āruhat 
vṛkṣacchāyāṃ samālokya niṣasāda śramānvitaḥ  12.51  
etasminn eva kāle tu vṛkṣaśākhāvatārya ca 
apūrvaṃ ca surūpaṃ ca sugandhatvaṃ ca śobhanam  12.52  
phalaṃ gṛhya vicitraṃ ca hṛdayānandanaṃ śubham 
vipulasyāgrataḥ kṛtvā punar vṛkṣaṃ samāruhat  12.53  
vipulaś citravad dṛṣṭvā vismayaṃ paramaṃ gataḥ 
aho vā svapnabhūto 'smi aho vā tapasaḥ phalam  12.54  
na paśyāmi na jighrāmi na ca svādaṃ ca vedmy aham 
vārtāpi na ca me śrotrā pratijānāmi kaṃcana  12.55  
evam uktvā hy anekāni phalaṃ gṛhya manoramam 
sunirīkṣya punar jighraṃ punar jighraṃ nirīkṣya ca  12.56  
phalaṃ cātra nirūpyanto deśaṃ vāpy avalokayan 
pātheyarahitaś cāsmi devadattaṃ phalaṃ mama  12.57  
tatphalaṃ pratigṛhyaiva nagaraṃ praviśāmy aham 
prārthayitvā ca yat kiṃcij jīvanārthaṃ carāmy aham  12.58  
tataḥ śailam atikramya nagaraṃ praviveśa ha 
pathi kaścij janaḥ pṛṣṭhaḥ kiṃnāma nagaraṃ tv idam  12.59  
sa hovāca pathī kena kim apūrvam ihāgataḥ 
dakṣiṇāpathadeśo 'yaṃ naravīrapuraṃ tv adaḥ  12.60  
rājā siṃhajaṭo nāma rājñī tasya ca kekayī 
ativṛddho jarāgrastaḥ kekayī ca tathaiva ca  12.61  
dātā sarvakalājñaś ca yuddhe vīryabalānvitaḥ 
brahmaṇyo vatsalo loke sarvaśāstraviśāradaḥ  12.62  
vipula uvāca 
atra śreṣṭhim upāsyāmi nāma vā tasya kiṃ vada 
katamo deśas tadvāsaḥ kathayasva na saṃśayaḥ  12.63  
vipulenaivam uktas tu pathikovāca taṃ punaḥ 
mama bhīmabalo nāma śreṣṭhikasya gṛhāgataḥ  12.64  
śreṣṭhikaḥ puṇḍako nāma khyātaḥ śreṣṭhika ucyate 
kautukaṃ tava yady asti tad āgaccha mayā saha  12.65  
evam astv iti tenokto vipulena mahātmanā 
tenaiva saha niryātaḥ śreṣṭhikasya gṛhaṃ prati  12.66  
śreṣṭhikaḥ svagṛhāsīno dṛṣṭaḥ sa vipulena tu 
tasyāntikam upāgamya tat phalaṃ sa niveditaḥ  12.67  
aho phalam idaṃ śreṣṭham aho phalam ihānitam 
aho rūpam aho gandham aho phalaṃ suśobhanam  12.68  
tat phalaṃ na mahījātaṃ na merau na ca kandare 
devalokika suvyaktaṃ na martya upajāyate  12.69  
aho 'smi saphalaṃ bhoktā rājārhaś ca na saṃśayaḥ 
ḍhaukayitvā phalaṃ divyaṃ rājānaṃ toṣayāmy aham  12.70  
tatas tvarita gatvaiva phalaṃ gṛhya manoharam 
ādareṇopasṛtyaiva rājānaṃ sa phalaṃ dadau  12.71  
rājā ca sa phalaṃ dṛṣṭvā vismayaṃ paramaṃ gataḥ 
kutaḥ śreṣṭhi tvayā nītaṃ phalaṃ sarvamanoharam  12.72  
svādumūlaphalakandaṃ dṛṣṭvā pūrvaṃ na tādṛśam 
rūpagandhaguṇopetaṃ hṛdayānandakārakam  12.73  
sadya evopabhuñjāmi tvayā dattam idaṃ phalam 
kīdṛśaṃ svāda vijñātum icchāmi kuru māciram  12.74  
tataḥ sa bhakṣayām āsa phalaṃ cāmṛtasaṃnibham 
amṛtopamasusvādaṃ sarvaṃ ca bubhuje nṛpaḥ  12.75  
sadya ṣoḍaśavarṣasya yauvanaṃ samapadyata 
na valīpalitaṃ sadyo na jarā na ca durbalaḥ  12.76  
keśadantanakhasnigdho dṛḍhadanto dṛḍhendriyaḥ 
tejaścakṣurbalaprāṇān sadya sarvān avāptavān  12.77  
mantrī purohitāmātya sarve bhṛtyajanās tathā 
paurastrī bālavṛddhāś ca sarve te vismayaṃ gatāḥ  12.78  
rājā siṃhajaṭo nāma tuṣṭim eva parāṃ gataḥ 
praharṣam atulaṃ caiva prāptavān sa nareśvaraḥ  12.79  
uvāca rājā taṃ śreṣṭhiṃ svārthatatparanirdayaḥ 
kuru bhīmabalas tv evaṃ phalam ānaya adya vai  12.80  
punar me yauvanaprāptis tvatprasādān narottama 
kekayīṃ durbalāṃ vṛddhāṃ punaḥ prāpaya yauvanam  12.81  
sa rājñā evam uktas tu śreṣṭhī bhīmabalas tathā 
pratyuvāca ha rājānaṃ prāñjaliḥ praṇataḥ sthitaḥ  12.82  
na phaledaṃ vane rājan na vāṇijyakṛṣeṇa vā 
kenāpi kulaputreṇa tava darśanakāṃkṣayā  12.83  
datto 'smi tava rājendra mayā datto 'si bhūpate 
na te śaknomy ahaṃ rājan vaktuṃ vaideśinaṃ naram  12.84  
śrutvā bhīmabalaṃ vākyaṃ pratyuvāca tataḥ punaḥ 
amātyakulaputras tvaṃ brūhi madvacanaṃ punaḥ  12.85  
yadi nāsti kim etat taṃ mayā vā prārthito bhavān 
yatra hy eko bahavo 'tra jāyante nātra saṃśayaḥ  12.86  
āgamopāyamārgaṃ ca tenaiva sa tu gamyatām 
avaśyaṃ tena gantavyaṃ tena mārgeṇa mārgaya  12.87  
adattvā phalam anyac ca śiraś chedyāmi durmateḥ 
chedya caṇḍavicaṇḍābhyāṃ rakṣabhīmabalādhamaḥ  12.88  
tato bhīmabalaḥ kruddhaḥ khaḍgaṃ gṛhya śaśiprabham 
alaṅghya vacanaṃ rājñaḥ kulaputra vraja tvaram  12.89  
mā ruṣa kulaputra tvaṃ mayā vadhyo bhaviṣyasi 
yady asti phalam anyad vā dehi rājānam adya vai  12.90  
yatra prāptaṃ phalaṃ divyaṃ tatra vā deśaya tava 
tatphalena vinā bhadra durlabhaṃ tava jīvitam  12.91  
vipula uvāca 
jīvitāśām ahaṃ prāpto vaideśi bhavanaṃ tava 
kṛtakartā kathaṃ vadhyaḥ prāpnuyām aham adya vai  12.92  
phalaṃ vā na punas tv anyad dātuṃ śakyaṃ na kenacit 
sahya parvataśailāgre āśīnaḥ śrāntamānasaḥ  12.93  
vānaras tatphalaṃ gṛhya mama dattvā punar gataḥ 
mayā dattam idaṃ tubhyaṃ tvayāpi ca narādhipe  12.94  
tatra gacchāva bho śreṣṭhi dṛśyate yadi vānaraḥ 
tvayā mayā ca gatvaiva yo vāsaḥ plavagādhipaḥ  12.95  
śreṣṭhinā ca tathety āha gacchāmaḥ sahitā vayam 
yatra prāptaṃ phalaṃ tubhyaṃ mokṣayāmo na saṃśayaḥ  12.96  
rudra uvāca 
tam āruhya giriṃ sahyaṃ mārgamāṇaḥ samantataḥ 
vipulena tato dṛṣṭo vānaraḥ plavagādhipaḥ  12.97  
ayaṃ sa vānaraśreṣṭho vṛkṣacchāyāsamāśritaḥ 
mama puṇyabalenaiva dṛśyate 'dyāpi vānaraḥ  12.98  
vānara kuru mitrārthaṃ sadyomṛtyur bhaven mama 
pūrvadattaṃ phalam anyad dehi vānara jīvaya  12.99  
vānara uvāca 
gandharveṇa mama dattaṃ phalaṃ dattaṃ tu te mayā 
punar anyat kathaṃ dāsye tatra gaccha yadīcchasi  12.100  
vipula uvāca 
adattvā tat phalaṃ tubhyaṃ jīvituṃ saṃśayo bhavet 
athavā tatra gacchāmo yatra citrarathaḥ svayam  12.101  
vānaraḥ punar evāha evaṃ kurvāmahe vayam 
tataś citrarathāvāsam upagamyedam abravīt  12.102  
gandharvarāja kāryārthī tvaṃ hy ahaṃ punar āgataḥ 
pūrvadattaphalaṃ tv anyad dehi māṃ yadi śakyate   12.103  
gandharvarājovāca 
sūryalokagataś cāsmi tena dattaṃ phalottamam 
mayā dattaṃ phalaṃ tubhyam atyantasuhṛdo 'si me  12.104  
kuto 'nyat phalam ādāsye mama nāsti plavaṅgama 
sūryalokaṃ gamiṣyāmas tatra yācasva bhāskaram  12.105  
gandharvenaivam uktas tu tathety āha plavaṅgamaḥ 
sūryalokaṃ tataḥ prāptā gandharvādaya sarvaśaḥ  12.106  
gandharva uvāca 
kāryārthena punaḥ prāptas tvatsakāśaṃ khageśvara 
pūrvadattaphalaṃ tv anyad dehi jīvam anāśaya  12.107  
sūrya uvāca 
somalokagataś cāsmi tena dattaṃ phalottamam 
saphalaṃ dattam evāsi suhṛdatvān mayā tava  12.108  
anyad dātuṃ na śaknomi gaccha somapurādya vai 
taṃ prārthayāvikalpena atriputraṃ graheśvaram  12.109  
rudra uvāca 
gataḥ sūryāgrataḥ kṛtvā somalokaṃ tathaiva hi 
uvāca sūryaḥ somāya kāraṇāpekṣayā śaśim  12.110  
soma uvāca 
kimartham āgato bhūyaḥ kartavyaṃ tatra bhāskara 
phalaṃ dātuṃ punas tv anyan muktvā tv anyat karomy aham  12.111  
sūrya uvāca 
yadi śakyaṃ phalaṃ dehi anyan na prārthayāmy aham 
na dattāsi phalam anyan mayā vaddhyo bhaviṣyasi  12.112  
soma uvāca 
āgamaṃ tasya vakṣyāmi śṛṇuṣvāvahito bhava 
indreṇāsmi phalaṃ dattaṃ saphalaṃ datta me bhavān  12.113  
gatvaivendrasadas tv anyat prārthayāmaḥ sahaiva tu 
evaṃ kurma iti prāha gatvendrasadanaṃ prati  12.114  
somenendram uvācedaṃ phalakāmā ihāgatāḥ 
pūrvadattaphalam anyad dehi śakra mamādya vai  12.115  
indra uvāca 
yad artham iha samprāptaḥ sa ca nāsti niśākara 
viṣṇuhastān mayā prāptam ekam eva phalaṃ śubham  12.116  
sarva eva hi gacchāmo viṣṇulokaṃ graheśvara 
sarva evopajagmus te phalārthaṃ madhusūdanam  12.117  
evam uktvā gatāḥ sarve devarājapuraskṛtāḥ 
muhūrtenaiva samprāptā viṣṇulokaṃ yaśasvini  12.118  
upasṛtya tata indraḥ praṇipatya janārdanam 
sarveṣām uparodhena prārthayāmi yaśodhara  12.119  
viṣṇur uvāca 
pūrvadattaphalasyārthe tac ca sarvam ihāgatāḥ 
na śaknomi phalaṃ dātuṃ kiṃ vā tv anyat karomy aham  12.120  
indra uvāca 
brahmāṇḍam api bhettuṃ tvaṃ śaknoṣi garuḍadhvaja 
aśakyaṃ tava nāstīti jānāmi puruṣottama  12.121  
evam uktvā punar viṣṇuḥ pratyuvāca purandaram 
phalam ekaṃ parityajya sarvaṃ śaknomi kauśika  12.122  
upāyo 'tra pravakṣyāmi āgamaṃ śṛṇu gopate 
brahmaṇā ca mama dattaṃ tat phalaikaṃ purandara  12.123  
mayā dattaphalaṃ tv ekaṃ kim anyad dātum icchasi 
prārthayāmo 'tra gatvaikaṃ parameṣṭhiprajāpatim   12.124  
tavoparādhād devendra prārthayāmi pitāmaham 
evam uktvā gatāḥ sarve puraskṛtya janārdanam  12.125  
indraḥ somaś ca sūryaś ca gandharvo vānaras tathā 
vipulaḥ śreṣṭhikaś caiva rājadūtadvayaṃ tathā  12.126  
brahmalokaṃ muhūrtena prāptavān surasundari 
dṛṣṭvā brahmasado ramyaṃ sarvakāmaparicchadam  12.127  
anekāni vicitrāṇi ratnāni vividhāni ca 
mandārataruśobhāni vaidūryamaṇikuṭṭimam  12.128  
pravālamaṇistambhāni vajrakāñcanavedikām 
pravālasphāṭiko jāla indranīlagavākṣakaḥ  12.129  
dṛśyate vipulas tatra nānāvṛkṣa manoramāḥ 
puṣpānāmitavṛkṣāgrāḥ phalānāmitakā bhavet  12.130  
sarve ratnamayā vṛkṣāḥ sarve ratnamayaṃ jalam 
vṛkṣagulmalatāvallī kandamūlaphalāni ca  12.131  
sarve ratnamayā dṛṣṭā vipulo vipulekṣaṇaḥ 
anekabhaumaṃ prāsādaṃ muktādāmavibhūṣitam  12.132  
apsarogaṇakoṭībhiḥ sarvābharaṇabhūṣitam 
vimānakoṭikoṭīśaṃ sarvakāmasamanvitam  12.133  
brahmalokasabhā ramyā sūryakoṭisamaprabhā 
tatra brahmā sukhāsīno nānāratnopaśobhite  12.134  
caturmūrtiś caturvaktraś caturbāhuś  caturbhujaḥ 
caturvedadharo devaś caturāśramanāyakaḥ  12.135  
caturvedāvṛtas tatra mūrtimantam upāsate 
gāyatrī vedamātā ca sāvitrī ca surūpiṇī  12.136  
vyāhṛtiḥ praṇavaś caiva mūrtimān samupāsate 
vauṣaṭkāro vaṣaṭkāro namaskāraḥ sa mūrtimān  12.137  
śrutiḥ smṛtiś ca nītiś ca dharmaśāstraṃ samūrtimān 
itihāsaḥ purāṇaṃ ca sāṃkhyayogaḥ patañjalam  12.138  
āyurvedo dhanurvedo vedo gāndharva   m   eva ca 
arthavedo 'nyavedāś ca mūrtimān samupāsite  12.139  
tato brahmā samutthāya abhigamya janārdinam 
gāṃ ca arghaṃ ca dattvaivam āsyatām iti cābravīt  12.140  
maṇiratnamaye divye āsane garuḍadhvajaḥ 
devarājo raviḥ somo gandharvaḥ plavageśvaraḥ  12.141  
vipulaś ca mahāsattva āsyatāṃ ratna āsane 
sādhu bho vipulaśreṣṭha sādhu bho vipulaṃ tapaḥ  12.142  
sādhu bho vipulaprājña sādhu bho vipulaśriya 
toṣitāḥ sma vayaṃ sarve brahmaviṣṇumaheśvarāḥ  12.143  
ādityā vasavo rudrā sādhyāśvinau marut tathā 
bhuṅkṣva bhogān yathotsāhaṃ mama loke yathāsukham  12.144  
iyaṃ vimānakoṭīṇāṃ tavārthāyopakalpitā 
sahasrāṇāṃ sahasrāṇi apsarā kāmarūpiṇī  12.145  
tavārthīyopasarpanti sarvālaṃkārabhūṣitāḥ 
yāvat kalpasahasrāṇi parārdhāni tapodhana 
yatra yatra prayāsitvaṃ tatra tatropabhujyatām  12.146  
maheśvara uvāca 
iti śrutvā vacas tasya vipulo vipulekṣaṇaḥ 
vepamāno bhayatrasta aśrupūrṇākulekṣaṇaḥ  12.147  
praṇamya śirasā bhūmau praṇipatya punaḥ punaḥ 
uvāca madhuraṃ vākyaṃ brahmaloke pitāmaham  12.148  
vipula uvāca 
bhagavan sarvalokeśa sarvalokapitāmaha 
svapnabhūtam ivāścaryaṃ paśyāmi tridaśeśvara  12.149  
smṛtibhraṃśaś ca me jāto buddhir jātāndhacetanā 
mūḍho 'haṃ tvāṃ kathaṃ staumi jñānātītaṃ parāt param  12.150  
tubhyaṃ trailokyabandho bhava mama śaraṇaṃ trāhi saṃsāraghoram
bhīto 'haṃ garbhavāsāj jaramaraṇabhayāt trāhi māṃ mohabandhāt 
! nityaṃ rāgādhivāsam aniyatavapuṣaṃ trāhi māṃ kālapāśāt
tiryaṃ cānyonyabhakṣaṃ bahuyugaśataśas trāhi mohāndhakārāt  12.151  
śrutvaivovāca brahmā vipulamati punar mānayitvā yathāvat
! āhūta samplavante bhaviṣyasi tava me janmalobho na bhūyaḥ 
garbhāvāsannacatvanna ca punamaraṇaṃ kleśam āyāsapūrṇam
chittvā mohāndhaśatruṃ vrajasi ca paramaṃ brahmabhūyatvam esi  12.152  
maheśvara uvāca 
brahmaṇā evam uktas tu viṣṇunā prabhaviṣṇunā 
evaṃ bhavatu bhadraṃ vo yathovāca pitāmahaḥ  12.153  
indreṇa raviṇā caiva somena ca punaḥ punaḥ 
sādhyādityair marudrudrair viśvebhir vasavais tathā  12.154  
aho tapaḥ phalaṃ divyaṃ vipulasya mahātmanaḥ 
svaśarīraṃ divaṃ prāptaṃ śraddhayā tithipūjayā  12.155  
evam ādīny anekāni vipule parikīrtitam 
brahmāṇaṃ punar evāha viṣṇur viśvajagatprabhuḥ  12.156  

  iti vṛṣasārasaṃgrahe vipulopākhyāno nāmādhyāyo dvādaśamaḥ  




devy uvāca 
ahiṃsātithyakānāṃ ca śruto dharmaḥ suvistaraḥ 
kiṃ na kurvanti manujāḥ sukhopāyaṃ mahat phalam  13.1  
svaśarīrasthito yajñaḥ svaśarīre sthitaṃ tapaḥ 
svaśarīre sthitaṃ tīrthaṃ śruto vistarato mayā  13.2  
kimarthaṃ bhagavan brūhi sukhopāyaṃ mahat phalam 
kiṃ nivṛttās tu deveśa ṛṣidaivatamānuṣāḥ  13.3  
mahādeva uvāca 
adya pṛṣṭena kathitaṃ gopitaṃ ṛṣi sundari 
mānuṣāṇāṃ hitārthāya tava ca varavarṇini  13.4  
adyaprabhṛti deveśi khyātir loke bhaviṣyati 
dhanyā evaṃ cariṣyanti adhanyā na ramanti tam  13.5  
triguṇena tu bandhena baddhā pāśadṛḍhena tu 
tenārthena ramanty atra jānanto 'pi vimohitāḥ  13.6  
devy uvāca 
kiṃ vā triguṇabandheti brūhi saṃśayachedaka 
adyāpi mama deveśa mohotpannas tribandhanaiḥ  13.7  
bhagavān uvāca 
prākṛtaṃ vaikṛtaṃ caiva dakṣiṇābandham eva ca 
etenaiva tu bandhena baddhāḥ varṇāśramāḥ sadā  13.8  
jñānahīnā nivartante paramaṃ prāpya tatparam 
iṣṭastrīṇā nivartante dhanadhānyasamuccaye 
snehād ākṛṣya manasāṃ bandhaḥ prākṛta ucyate  13.9  
yogayuktena manasā yad yad aiśvaryam āpyate 
tac ca vaikṛtabandhas tu yadi tatrānurajyate  13.10  
ārāmodyānavāpīṣu dānakratuphaleṣu ca 
āśaktamanasā vācā dakṣiṇābandhaḥ kathyate  13.11  
anenaiva tu pāśena baddhāvānaravad yathā 
mokṣitaṃ na ca śaknoti itaś cetaś ca dhāvati  13.12  
devāsuramanuṣyeṣu tiryeṣu narakeṣu ca 
bhramante cakrayantreva ? yāvat tattvaṃ na vindati  13.13  
garbhavāsaparikleśau janmamṛtyu punaḥ punaḥ 
vyādhiḥ śokabhayāyāsa cintayā jarayā hataḥ  13.14  
devy uvāca 
garbhotpattiḥ kathaṃ deva yogī labhati kīdṛśīm 
kīdṛśaṃ labhate garbhaḥ śrotuṃ naḥ pratyudīryatām  13.15  
bhagavān uvāca 
śṛṇu devi pravakṣyāmi garbhotpattir yathākramam 
yathā saṃśayavicchedaṃ bhaviṣyasi varānane  13.16  
akṣarāt prabhavo brahmā karmabaddhasamudbhavam 
karmato yajñaprabhavo yajñato dhūmasambhavaḥ  13.17  
parjanyād annam utpattir annād bhūtāni jajñire 
annād rasasamutpatti rasāc choṇitasambhavaḥ  13.18  
śoṇitāt   māṃsa m utpatti māṃsād medasamudbhavaḥ 
medaso 'sthīni jāyante asthibhyo majjasambhavaḥ  13.19  
majjāyās tu bhavec chukraṃ naraḥ śukrasamudbhavaḥ 
śukraśoṇitasaṃyogād garbhotpattis tataḥ smṛtaḥ  13.20  
agnisomātmakaṃ devi śarīradvayadhātutaḥ 
somadhātusmṛtaṃ śukram agnidhāturajasmṛtam 
agnisomāśrayaṃ devi śarīram iti saṃjñitam  13.21  
māsī māsī ṛtuḥ strīṇāṃ bhavatīha na saṃśayaḥ 
ṛtukāle prasarpyeta na sukhārthaṃ varānane  13.22  
putrakāmaprayuñjīta dharmārthaś ca yaśasvini 
pumān strīpuṃ prayuñjīta araṇī bahutāśanaḥ  13.23  
pumān śukrādhiko jñeyaḥ kanyā raktādhikā bhavet 
samaśukre ca rakte ca sa ca jāyen napuṃsakaḥ  13.24  

     dviyamā triyamā ca gurviṇī     

devy uvāca 
dviyamā triyamā caiva kathaṃ jāyeta gurviṇī 
kathaṃ strīdviyamā jāyet kathaṃ vā puruṣadvayam  13.25  
bhagavān uvāca 
raktādhikā smṛtā kanyā jāyate varavarṇini 
vāyunā ca dvidhā bhinnā kanyakadviyamā smṛtā  13.26  
śukrādhikās tu puruṣa dvidhā bhinnānilena tu 
dviyamā puruṣo jñeyā triyamās tu tridhā kṛte  13.27  
ṛtusnātā yadā nārī yadi garbhādi gṛhyati 
prathame ca dvitīye ca tṛtīye ca sa jīvati  13.28  
sameṣu janayet putraḥ kanyakā viṣame dine 
ṣaṣṭyāṣṭamau ca daśamī dvādaśī ca pumān bhavet  13.29  
pañcamī saptamī caiva navamekādaśī striyaḥ 
samarakte ca śukre ca śyāmaḥ saṃjāyate pumān  13.30  
rudhiraṃ tv ekarātreṇa kalalaṃ pratipadyate 
kalalaṃ pañcarātreṇa arbudatvaṃ prajāyate  13.31  
arbudaḥ saptarātreṇa māṃsapeśī samudbhavaḥ 
dvitīyaṃ saptarātreṇa tat sarvaṃ māṃsaśoṇitam  13.32  
tṛtīyaṃ saptarātreṇa hṛdayaṃ jāyate tataḥ 
tataḥ sarvāṇi gātrāṇi śiraś caivopajāyate  13.33  
hṛdaye jāyamāne tu mūrcchāntandrirarocakaḥ 
striyāḥ dhardiḥ praśekaś ca daurbalyaṃ copajāyate  13.34  
tasyā hi hṛdayaṃ nārī yadi bhakṣyati kiṃcana 
bhakṣyaṃ lohyaṃ tathā peyam upabhogās tathāyayat  13.35  
śayanāsanayānāni vastrāṇy ābharaṇāni ca 
yad yad ākāṃkṣate kiṃcit tat tad āsyai pradāpayet  13.36  
nāyā saṃkārayec cāsyā na caivam avamānayet 
mukham āpāṇḍuraṃ snigdhaṃ kapolastanakeśayoḥ  13.37  
śarīraś ca śriyā jaṣṭuṃ pīnoruśroṇi vakṣasam 
liṅgerebhir vijānīyāṃ garbhe jīvaṃ pratiṣṭhitam  13.38  
caturthe saptarātreṇa śiraś caivopajāyate 
pañcamasaptarātreṇa grīvā tatropajāyate  13.39  
ṣaṣṭhamasaptarātreṇa skandhagātraṃ prajāyate 
saptamasaptarātreṇa pṛṣṭhavaṃśa prajāyate  13.40  
aṣṭamasaptarātreṇa pāṇī jāyate cobhayau 
saptarātraṃ nava prāpya jāyate hṛdi pañjaram  13.41  
daśame saptarātre ca pādau jāyate cobhau 
udaraś copajāyeta saptaikādaśarātrike  13.42  
dvādaśasaptarātreṇa kukṣipārśveḥ prajāyate 
saptatraidaśarātreṇa kuṭisutropajāyate  13.43  
navaty aṣṭamarāteṇa jāyate sūtraviṃśati 
saptapañcadaśāhena sarvamedaḥ prajāyate  13.44  
ṣoḍaśasaptarātreṇa athisarvāṇi jāyate 
saptasaptadaśāhena jāyate snāyubandhanam  13.45  
saptamāṣṭādaśāhena jāyate mukhamaṇḍalam 
saptonaviṃśarātreṇa ghrāṇavaṃśaḥ prajāyate  13.46  
saptaviṃśatirātreṇa naitranāliṃ prajāyate 
saptaikaviṃśarātreṇa karṇayugmaṃ prajāyate  13.47  
dvāviṃśasaptarātreṇa jāyate dvau bhruvau tataḥ 
saptatriviṃśarātreṇa gaṇḍayugmaṃ prajāyate  13.48  
caturviṃśatisaptāhe oṣṭhayugmaṃ prajāyate 
pañcaviṃśatisaptāhe jihvā jāyate sundari  13.49  
ṣaḍviṃśasaptarātreṇa dantapaṅkti prajāyate 
unaviṃśatisaptāhe jāyate ca tvag eva ca  13.50  
triṃśatasaptarātreṇa jāyate nābhimaṇḍalam 
saptaikatriṃśarātreṇa sarvarandhraṃ prajāyate  13.51  
dvātriṃśasaptarātreṇa nakhaviṃśati jāyate 
tritriṃśasaptarātreṇa sarve sandhiḥ prajāyate  13.52  
pañcatriṃśati saptāhe sarvamarma prajāyate 
ṣaḍtriṃśasaptarātreṇa vedanā copajāyate  13.53  
saptatriṃśatisaptāhe īrṣyādveṣaḥ prajāyate 
aṣṭatriṃśatisaptāhe pañcātmakasamanvitam  13.54  
sarvāṅgam aṅgasampūrṇaḥ paripakva ḥ  sa tiṣṭhati 
mātusvāśitapītaś ca nābhisūtrāganena tu  13.55  
ajātasyopadhāryante garbhasthasyaiva jantavaḥ 
tataḥ praviśate dehe nidrāsvapna yathā tathā  13.56  
nopalabhyati sūkṣmatvād araṇy agnir yathā tathā 
garbhodakena siktāṅgajarāyā pariveṣṭitaḥ  13.57  
jāti smarati tatrastho jantuś cetaḥsamanvitaḥ 
mṛtaś cāhaṃ punarjāto bhūyaś caiva punarmṛtaḥ  13.58  
sthāvarāṇāṃ sahasreṣu jāto 'smi vividheṣu ca 
caturvarṇavivarṇeṣu mānuṣeṣu sahasraśaḥ  13.59  
sāmprataṃ ca punar garbhaḥ kleśaḥ prāptaḥ suduḥsahaḥ 
idānīṃ jātamātro 'haṃ saṃskāraiś cāpi saṃskṛtaḥ  13.60  
yogam evābhisevāmi sā[ṃ]khyaṃ vā pañcaviṃśakam 
yatra janmajarā nāsti yatra mṛtyuś ca nāsti vai  13.61  
yatra brahma paraṃ vedyaṃ cariṣyāmi yatavrataḥ 
evam ādīny anekāni cintayitvā punaḥ punaḥ  13.62  
yāvat tiṣṭhati garbhastho jāti smarati pūrvikām 
tato jāyati kaṣṭena mahākleśena mānavaḥ  13.63  
yoniyantrasutīvreṇa pīḍyamānasuduḥkhitaḥ 
jātamātrosmṛtibhraṃśo bhavatīha acetaneḥ  13.64  
māyāmudgaratīvreṇa hataḥ kiṃ śubham ācaret 
eṣa garbhasamutpattiḥ kathito 'smi varānane 
duḥkhasaṃsārapraśamaṃ kiṃ bhūyaḥ śrotum icchasi  13.65  

  iti vṛṣasārasaṃgrahe garbhotpattir nāma trayadaśo ! 'dhyāyaḥ  




devy uvāca 
atidīrghātihrasvaś ca pumān kenopajāyate 
atigauro 'tikṛṣṇaś ca naro bhavati kiṃ prabho  14.1  
bhagavān uvāca 
gṛhītagarbhā yā nārī nityam uttānaśālinī 
prasāritavimuktātmā so 'tidīrghaḥ prajāyate  14.2  
gṛhītagarbhā yā nārī śete saṃkucitā sadā 
raso 'nnādīni kaṭukaṃ sevanāḥ hrasva jāyate  14.3  
gṛhītagarbhā yā nārī nityaṃ kṣīropasevitā 
varakodravaśālī ca bhuktā cāpi yavodanam  14.4  
śuklavastrasrajā yuktā sātigauraṃ prajāyate 
gṛhītagarbhā yā nārī bāladhānyāni sevate  14.5  
kṛṣṇakodravatailādi māṣakṛṣṇayavodanam 
kṛṣṇavastrasrajādīni tasyāḥ kṛṣṇaḥ prajāyate  14.6  
devy uvāca 
jātyandho jāyate kasmānṣaṇḍhobhīrur hatendriyaḥ 
kujo vā vāmano vāpi paṅgavaḥ sthūlaśiraḥ katham  14.7  
bhagavān uvāca 
gṛhītagarbhā yā nārī tīkṣṇoṣṇāny upasevate 
laśunānipalāṇḍūni karañjamūlakāni ca  14.8  
pippalīśṛṅgaveraṃ ca sarṣapānmaricāni ca 
āsavaś ca parikliṣṭā ye cānye kaṭutiktakāḥ  14.9  
tīkṣṇaṃ tu sevamānā yā jātyandho jāyate sutaḥ 
mithyāpacārāḥ strīpuṃso vyāpanne śukraśoṇite 
yadā garbhāśaye raktaṃ striyāḥ pūrvaṃ niṣicyate  14.10  
paścāc chukraṃ raktakāle tadāṣaṇḍaḥ prajāyate 
trastodvigno yadā bhītastrīpuṃsāṃsūpajāyate  14.11  
tatra yo jāyate garbhabhiruḥ krandanako bhavet 
nisargakāle śukrasya vighna utpadyate yadā  14.12  
indriyāvartavighne tu tadā jāyed atindriyaḥ  
gṛhītagarbhā yā nārī vātalāny upasevate  14.13  
kaṭukāni kaṣāyāni tiktāni ca viśeṣataḥ 
vātaḥ prakupitas tasyā garbham ātuhya tiṣṭhati  14.14  
kubjas tu jāyate tasmād garbhād vātanipīḍanāt 
nityasāsavaśīlāyā tathā cotkaṭukāśanā  14.15  
tasyā saṃhanyate garbho vāmanas tena jāyate 
ativyāyāmaśīlā tu ya nārī viṣamāsanī  14.16  
garbhaḥ saṃkṣubhyate tasyāḥ paṣaṇḍas tenopajāyate 
gṛhītagarbhā yā nārī rūkṣadhānyāni sevate  14.17  
vātaśleṣmaśirastho vai tasyā garbhasya kupyate 
tataḥ sthūlaśirās tena pumān jāyaty asaṃśayaḥ  14.18  
devy uvāca 
karālāṅgā hanuḥ paṅgūr mūko gadgadabhāṣakaḥ 
vikṛtākṣas tv anakṣo vā bhavadrasvagudaḥ katham  14.19  
bhagavān uvāca 
karālas tena doṣeṇa jāyate mānavas tathā 
atha karālaṃ kurute nārī lamboticūcukā 
tasmād anena doṣeṇa karālo jāyate pumān  14.20  
gṛhītagarbhā yā nārī raktapittāmayārditā 
gohanuṃ janayet yeṣā raktapittaprakopitaḥ  14.21  
gṛhītagarbhā yā nārī vātaśūlair upadrutā 
śukro dāvartanī cāpi paṅgū janayate sutam  14.22  
kṣudhārtā vedanārtā ca satataś copavāsinī 
mūkaṃ janayate bālaṃ dauhṛdaś ca vimānitā  14.23  
gṛhītagarbhā yā nārī visṛjet   māsa māsikam 
anakṣo jāyate tasyā garbhaśoṇitasaṃkṣayāt  14.24  
atha grastā yadā nārī vāto dāvartapīḍitā 
gṛhītagarbhā rukṣāṇi vātalāny upasevate  14.25  
vātasthānantatas tasyā garbhasyāpīḍitaṃ bhavet 
agudo jāyate tasmāj jātaś cāpi na jīvati  14.26  
devy uvāca 
hīnāṅgo jāyate kasmād adhikāṅgo 'pi vā katham 
śvetapiṅgekṣaṇaḥ kasmāt kathaṃ lohitalocanaḥ  14.27  
bhagavān uvāca 
garbhasya jāyamānasya        jāyate nilaḥ 
vātābhyāṃ śleṣmaṇāt       tadaṅgaṃ parihīyate  14.28  
hīnāṅgo jāyate tasmāt pumān vātaprakopataḥ 
gṛhītagarbhā yā nārī madhurāṇy upasevate  14.29  
śṛṅgāṭakakalotyāni śālūkāni viśāni ca 
mocaṃ tālaphalaṃ caiva nārikelaphalaṃ tathā  14.30  
atikṣṇaṃ sevamānā tu adhikāṅgaṃprasūyate 
piṅgākṣaḥ śleṣmapittābhyāṃ śvetākṣaḥ śleṣmaṇā bhavet  14.31  
devy uvāca 
kathaṃ vā jāyate putraḥ kanyakā kena jāyate 
apumān kena jāyeta dviyamā triyamā tathā  14.32  
bhagavān uvāca 
śukrādhikaḥ pumān jñeyaḥ kanyā raktādhikā bhavet 
raktaśukrasamatvena jāyate sa napuṃsakaḥ  14.33  
piṇḍībhūto yadā garbha mārutau vibhaved dvidhā 
evaṃ te dviyamā jñeyās triyamā ca tridhā kṛte  14.34  
devy uvāca 
śoṇitaṃ māṃsa medaś ca asthi majjā ca pañcamī 
śarīrasthāni dṛśyante śukrasthānaṃ na dṛśyate  14.35  
tasyotpattiś ca sthānaṃ ca jñātum icchāmi tattvataḥ 
kathayasva trilokeśa cchettum arhasi saṃśayaḥ  14.36  
bhagavān uvāca 
manaḥ śukrasya prabhavaṃ ghrāṇaṃ śrotraṃ tathākṣiṇī 
sthānaṃ tu sarvāṅgasamasparśāt sparśaḥ pravartate  14.37  
yathā niṣiktaṃ kṣīraṃ tu payasād dadhi jāyate 
pramathyamānadadhnas tu sarpiso 'pi tathāgamaḥ  14.38  
evaṃ śarīra nirgaccet   śukraṃ śukravahā śirāḥ 
pūrayitvānupūrveṇa asthayo pratipadyate  14.39  
tatas tu tāḥ śukravahā meḍhranābhīm anusṛtāḥ 
nāśukraṃ tat tu siñcanti tasmād garbhasya sambhavaḥ  14.40  
devy uvāca 
kathaṃ vedayate jāti kathaṃ jātismaro bhavet 
etasmin saṃśayaṃ me 'dya chettum arhasi śaṅkara  14.41  
bhagavān uvāca 
bhāvitātmāṃ ca yo jantur devi bhogādhikaṃ ca yat 
brahmavid jñānasaṃyuktaḥ sa jātiṃ smarate pumān  14.42  
devy uvāca 
kathaṃ sadyo gṛhītasya liṅgagarbhasya dṛśyate 
etat kathaya deveśa rahaḥ kāle maheśvara  14.43  
bhagavān uvāca 
pipāśāromaharṣaṃ ca vepanaṃ gātrasīdanam 
nidrāsvedaṃ ca tandrā ca muhūrtam upajāyate  14.44  
nikledatvaṃ kharatvaṃ ca yonyāt samupajāyate 
na cārdravaṃvai dṛśyeta śukrasya rajaso 'pi vā  
sadyogṛhītagarbhāyā liṅgāny etāni tattvataḥ  14.45  
devy uvāca 
kena liṅgena vijñeyaṃ putrajanma maheśvara 
kanyakā kena liṅgena jñāyate kathayasva me  14.46  
bhagavān uvāca 
pādorujaṅghapārśvaś ca dakṣiṇaṃ yadi hy unnataḥ 
dakṣiṇaṃ vipulaṃ tatra tadā putraḥ prajāyate  14.47  
vāmaś caiva yadā paśyet tadā jāyeta kanyakā 
unnataṃ madhyamasthāś ca tadā jāyet   napuṃsakam  14.48  
devy uvāca 
puṃsā kapolaromāni khalitaṃ kena jāyate 
kathaṃ strīṇāṃ na jāyeta romāṇi khalitaṃ tathā  14.49  
bhagavān uvāca 
tathā vṛṣaṇagā jantor yasya retovahā śiraḥ 
nibaddhā mastake tālu kapolās tu samāśritāḥ  14.50  
taiḥ kapoleṣu romāṇi jāyante antaretasaḥ 
khalitaṃ śukradoṣeṇa narāṇām upajāyate  14.51  
śirā śukravahā strīṇāṃ na śūnyasyānna jāyate 
yātmāpālo ca kās tv agni dṛṣṭimaṇḍalasaṃśritaḥ ?  14.52  
śoṇitai soktikoṣṭasthanniśoṣayati tattvataḥ 
nibaddhanty akṣipakṣmāṇi tena romāṇi ca bhruvoḥ  14.53  
aśukratvāc ca nārīṇāṃ khalitaṃ nopajāyate 
chāyāvyapagatasnehā rukṣāgātraśiroruhā 
grasatosmābhajaṭharā mṛtagarbhaḥ prajāyate  14.54  
devy uvāca 
somadhātu kathaṃ jñeyā agnidhātus tatheśvara 
pṛthagbhāgaviśeṣeṇa kathayasva maheśvara  14.55  
bhagavān uvāca 
śleṣmamedas tathā snāyuḥ asthidantanakhāni ca 
striyās tanyaś ca śukraś ca yac ca śvetaṃ tathākṣiṣu  14.56  
eteṣāṃ saumyabhāgatvāc chvetatvam upajāyate 
āgneyabhāvād raktatvaṃ kṛṣṇatvaṃ cāpi gacchati  14.57  
tvagmāṃsarudhiraṃ majjādṛṣṭiroma tathaiva ca 
āgneyadhātusomaś ca kathito 'smi varānane 
brūhi brūhi viśālākṣi yady asti tava saṃśayaḥ  14.58  

  iti vṛṣasārasaṃgrahe praśnavyākaraṇo nāmaś caturdaśo 'dhyāyaḥ  





     jīvavarṇanam     

devy uvāca 
jīvabhūteti yat proktaṃ lakṣaṇaṃ kīdṛśaṃ bhavet 
sthānam asya na jānāmi rūpaṃ varṇaṃ ca īśvara  15.1  
etat kautūhalaṃ chindhi saṃśayaṃ parameśvara 
na cānyad eva paśyāmi jīvanirṇaya kīrtaya  15.2  
īśvara uvāca 
jīvasya lakṣaṇaṃ devi kathituṃ kena śakyate 
na rūpavarṇaṃ jīvasya vidyate sthānam eva ca  15.3  
vyāpi sarvagataṃ sūkṣmaṃ sarvam āśritya tiṣṭhati 
nirālambam anādhāram anaupamyaṃ nirañjanam  15.4  
araṇistho yathā vahniḥ kāṣṭheṣu nopalabhyate 
tadvaj jīvo na paśyeta śarīrastho 'pi sundari  15.5  
dadhivac ca yathā sarpir dṛśyate na ca dṛśyate 
tadvaj jīvaḥ śarīrastho dṛśyate na ca dṛśyate  15.6  
devy uvāca 
adṛṣṭapratyayo hy asti nāsti pratyayadarśanam 
vyāpī kathaṃ mahādeva sarvatrāvasthitaḥ katham  15.7  
maheśvara uvāca 
asaṃśayo mahādevi vyāpī sarvagataḥ śivaḥ 
dṛśyatendriyasaṃyogāj jīvapratyayadarśanam  15.8  
yathākāśasthito vāyuḥ śabdasparśaguṇānvitaḥ 
tadvad dehī vijānīyād guṇaceṣṭena nānyathā  15.9  
devy uvāca 
vyāpīti kathitaḥ pūrvaṃ jīvaḥ sarvagato 'pi ca 
taṃ vṛthā kathito 'sy adya mriyate kena hetunā  15.10  
īśvara uvāca 
na jīvo mriyate devi sarveṣāṃ surasundari 
ghaṭāntastho yathākāśo bahirākāśavad yathā  15.11  
ghaṭabhinne viśālākṣi viśeṣo nopalakṣyate 
dehabhinne yadā devi vināśo nopalabhyate  15.12  
susūkṣmaḥ sarvago vyāpī paramātmānam avyayaḥ 
bahir antaś ca bhūtānām acaraś cara eva saḥ  15.13  
aprameyo 'vināśī ca aprapañcaḥ prapañcakaḥ 
sarvendriyaguṇābhāsaḥ sarvendriyavivarjitaḥ  15.14  
evam eṣa mahādevi jīvasya varavarṇini 
kathito 'smi samāsena kim anyac chrotum icchasi  15.15  

     sāraśreṣṭham     

devy uvāca 
sāraśreṣṭhaṃ mahādeva kathayeśāna īśvara 
śrotum icchāmi deveśa mānuṣāṇāṃ hitaṃ vada  15.16  
īśvara uvāca 
āśramāṇāṃ gṛhī śreṣṭho varṇaśreṣṭhā dvijātayaḥ 
aśvamedhaḥ kratuśreṣṭho japaśreṣṭho 'ghamarṣaṇaḥ  15.17  
devatānāṃ hariḥ śreṣṭhaḥ śreṣṭhā gaṅgā nadīṣu ca 
anāśanas tapaḥśreṣṭhas tīrthaśreṣṭhaḥ surahradaḥ  15.18  
kṣomaṃ vastreṣu ca śreṣṭhaṃ yaśaḥ śreṣṭhaṃ vibhūṣaṇam 
bhārataṃ śrutiṣu śreṣṭhaṃ vrataśreṣṭho dayāparaḥ  15.19  
dāneṣu cābhayaṃ śreṣṭhaṃ manaḥ śreṣṭhendriyeṣu ca 
vidyā saṃgrahaṣu śreṣṭhā satyaṃ śreṣṭhaṃ vacaḥsu ca  15.20  
āyudhānāṃ dhanuḥ śreṣṭhaṃ bāndhaveṣu ca mātaraḥ 
jñānam auṣadhiṣu śreṣṭhaṃ vaidyaśreṣṭhaḥ śivākṣaraḥ  15.21  
akāraś cākṣaraḥ śreṣṭho dharmaśreṣṭho hy ahiṃsakaḥ 
paśuṣu saurabhī śreṣṭhā nareṣu ca narādhipaḥ  15.22  
māsi mārgaśiraḥ śreṣṭhaṃ kṛtaḥ śreṣṭhaś caturyuge 
vasanta ṛtuṣu śreṣṭhaḥ śreṣṭhaṃ cāyanam uttaram  15.23  
amāvāsyā dinaśreṣṭhā grahaśreṣṭho divākaraḥ 
strīṣu lakṣmīr dhṛtiḥ śreṣṭhā vasuśreṣṭho hutāśanaḥ  15.24  
ṛṣiṣu uṣaṇā śreṣṭhaḥ kāntiśreṣṭho niśākaraḥ 
nakṣatreṣv abhijit śreṣṭhaḥ kālaḥ śreṣṭhaḥ kaleṣu ca   15.25  
vedeṣu ca varaṃ sāma sthāvareṣu himālayaḥ 
aśvattho vaṭa vṛkṣeṣu bhūteṣu vara cetanaḥ  15.26  
adhyātma sarvavidyāsu vākya satya vara smṛtaḥ 
prahlādo vara daityeṣu yakṣarakṣo dhaneśvaraḥ  15.27  
marīcir vara vāteṣu hariḥ śreṣṭho mṛgeṣu ca 
sādhya nārāyaṇaḥ śreṣṭhaḥ pitṝṇāṃ ca pitāmahaḥ  15.28  
etat samāsato devi kathito 'si varānane 
sarvasāraṃ samuddhṛtya kiṃ bhūyaḥ kathayāmy aham  15.29  

  iti vṛṣasārasaṃgrahe jīvanirṇayo nāmādhyāyaḥ pañcadaśamaḥ  





     yogasadbhāvanirṇayaḥ     

devy uvāca 
adhunā śrotum icchāmi yogasadbhāvanirṇayam 
karaṇaṃ ca yathānyāyaṃ kathayasva sureśvara  16.1  
īśvara uvāca 
śṛṇu devi pravakṣyāmi yogasadbhāvam uttamam 
yaṃ viditvā na paśyanti janāḥ saṃsārabandhanam  16.2  
brahmahā gurutalpī vā surāpasteya eva vā 
athavā saṃkare jātas tat sarvam apanodati  16.3  
muhūrtārdhe muhūrte vā prāṇāyāmaparāyaṇaḥ 
dhyeyaṃ cintayamānasya tatpāpaṃ kṣīyate narāt  16.4  
na yamo nāntakaḥ kruddho na mṛtyur bhīmavigrahaḥ 
nāviśanti mahātmāno yogino balavattarāḥ  16.5  
yathā vai sarvadhātūnāṃ doṣā dahyanti dhāmyatām 
tathā pāpāḥ pradahyante dhruvaṃ prāṇasya nigrahāt  16.6  
aśvamedhasahasraṃ ca rājasūyaśataṃ tathā 
prāṇāyāmaśataṃ caiva na tattulyaṃ kadācana  16.7  
yajñena devān āpnoti rājyaṃ vai tapasaḥ phalam 
saṃnyāsād brahmaṇaḥ sthānaṃ vairāgyāt prakṛtau layam  16.8  
jñānāt prāpnoti kaivalyaṃ paraṃ brahma sanātanam 
ity etā gatayaḥ pañca vidhivat parikīrtitāḥ  16.9  
muhūrtārdhaṃ muhūrtaṃ vā yogaṃ yuñjīta yogavit 
nistaret sarvapāpāni amṛtatvaṃ ca gacchati  16.10  
yuñjāno 'pi prayatnena yāvat tattvaṃ na vindati 
brahmaloke dhruvaṃ vāso viṣṇuloke ca sundari  16.11  
bhuktvā karmasahasrāṇi sarvakāmasamanvitaḥ 
kṣīṇapuṇye tato martye jāyate vipule kule  16.12  
yogam evābhiseveta pūrvajātismaro naraḥ 
saṃsārārṇavam uttīrya sa śivatvam avāpnuyāt  16.13  

     yogavidhiḥ     

devy uvāca 
yogasya vidhim icchāmi śrotuṃ me puruṣottama 
dhyānadhāraṇasiddhīnāṃ kathayasva sureśvara  16.14  
maheśvara uvāca 
śṛṇu yogavidhiṃ vakṣye bhavapāśanikṛntanam 
śucir ekāgracittas tu janaśabdavivarjite 
tatrāsīnāsane yogī paramātmāna cintayet  16.15  
padmakaṃ svastikaṃ caiva niṣkalam añjalis tathā 
ardhacandraṃ ca daṇḍaṃ ca paryaṅkaṃ bhadram eva ca  16.16  
etadāsanabandhena baddhvā yogaṃ samabhyaset 
samaṃ kāyaśirogrīvaṃ dhārayann acalasthitaḥ  16.17  
pratyāhāras tathā dhyānaṃ prāṇāyāmaś ca dhāraṇā 
tarkaś caiva samādhiś ca ṣaḍaṅgo yoga ucyate  16.18  
viṣayāsaktacittānām indriyāṇāṃ prati prati 
manasākarṣayed yas tu pratyāhāraḥ sa ucyate  16.19  
śabdādiviṣayān devi vartulīkṛtya dhārayet 
vītarāgaḥ samādhistho dhyeye vastuni yojayet  16.20  
ātmā dhyātā mano dhyānaṃ dhyeyaḥ śuddhaḥ paraḥ śivaḥ 
yat paraṃ paramaiśvaryam ekaṃ tatra prayojanam  16.21  
pūrakaḥ kumbhakaś caiva recakas tadanantaram 
praśāntaś ceti vikhyātaḥ prāṇāyāmaś caturvidhaḥ  16.22  
pūrake sthāpayed vahniṃ pādāṅguṣṭhena buddhimān 
kumbhakena virudhyeta dahyamānaṃ vicintayet  16.23  
bhasmībhūtaṃ tathātmānaṃ recakena vicintayet 
śuddhadehas tataś cātmā śuddhasphaṭikanirmalaḥ  16.24  
tālaśabdās tu nirvāṇaṃ daśa dve ca prakīrtitaḥ 
prāṇāyāmān na saṃdeho dviguṇā dhāraṇā smṛtā  16.25  
yoge tu triguṇā proktā saṃkrame ca caturguṇā 
! tathotkrāntau pañcaguṇā yogasiddhis tu ṣaḍguṇā  16.26  
ṣaḍaṅgena samāyukto yogayuktas tu nityaśaḥ 
mānaso yaugapadyaś ca dvirūpo yoga ucyate  16.27  
akṛtvā prāṇasaṃrodhaṃ manasaikena kevalam 
dhyāyeta paramaṃ sūkṣmaṃ sa yogo mānasaḥ smṛtaḥ  16.28  
saṃyamya manasā prāṇaṃ prāṇāyāmān manas tathā 
evaṃ dhyāyet paraṃ sūkṣmaṃ yaugapadyaḥ sa ucyate  16.29  

     siddhilakṣaṇam     

siddhilakṣaṇa yogasya śṛṇu vakṣyāmi sundari 
śaṅkhabherīmṛdaṅgaṃ ca veṇudundubhim eva ca 
tāḍitaṃ na ca vindeta yadā tanmayatāṃ gataḥ  16.30  
śītoṣṇaṃ sukhaduḥkhaṃ ca tṛṣṇābhukṣaṃ tathaiva ca 
vedanāṃ naiva jānāti yogasiddhas tu sundari  16.31  
eṣa yogavidhir devi tava pṛṣṭena sundari 
kathito 'smi samāsena kim anyat kathayāmy aham  16.32  
devy uvāca 
vinā yogena deveśa saṃsāratāraṇaṃ mama 
kathayasva mahādeva nirvikalpakaraṃ manaḥ  16.33  
maheśvara uvāca 
sadāśivas tu niśvāsa ūrdhvaśvāsaḥ paraḥ śivaḥ 
tayor madhye tu vijñeyaḥ paramātmā śivo 'vyayaḥ  16.34  
dhyānayogaṃ na tasyāsti karaṇaṃ ca na vidyate 
jñātamātreṇa mucyante kim anyat paripṛcchasi  16.35  

     pañca śāstrāṇi     

jñānam anyat pravakṣyāmi śṛṇu devi nibodha me 
śāstrapañcasu yat proktaṃ śṛṇu saṃkṣepa nirṇayam 
sāṃkhye yoge pañcarātre śaive vede ca nirmitam  16.36  
yat sāṃkhyasiddhaṃ kathayāmy ahaṃ te
saṃsāraghorārṇavayogasāram 
yogeṣu sāreṣv atha pañcarātre
vedeṣu śaiveṣu ca niścayas te  16.37  
ghrāṇendriyādyeṣu ca yat samastam
manaś ca līnaṃ bhavatīva yasya 
! buddhyā niyamya sakalān hi bhāvān
sa labdhalakṣyaḥ śivam abhyupaiti  16.38  
śrotrādisarvendriyaniścalatve
ekāgracittaṃ manasā niyamya 
svadehaśūnyaḥ sa bhavec cireṇa
saṃyogasiddhiṃ pravadanti tajjñāḥ  16.39  
ādāv eva manaḥ śanair uparamet kṛtvā ca vaśyendriyaṃ
yāvat tal layatāṃ vrajeta manasā niḥsaṃjñadehas tathā 
etad dhyānasamādhiyogasakalaṃ prāpnoti niḥsaṃśayaṃ
kiṃ tac chāstrasahasrakoṭipaṭhitaṃ sāraṃ na yo 'nviṣyati  16.40  
ātmārāmajitaḥ samādhinirato vairāgyam apy āśritaḥ
cittaṃ yasya parikṣayo yadi bhavet tiṣṭhet tanutvaṃ yathā 
taj jñeyaṃ gatim uttamaṃ śivapadaṃ saṃsāraduḥkhacchidaṃ
vedānteṣu ca niṣṭha eṣa kathitaḥ kiṃ śāstram anyad viśet  16.41  
hṛtpadme karṇikāyām upari ravir avadyotayanto 'ntarālam
yattejastejamārgair bahalatamaghanair dyotanād dīptadīpam 
bhittvā yat tāludeśe mukham uparigataṃ tāludeśena mūrdhni
! mūrdhni dvārāntareṇa śivaparamapadaṃ yānti yogena yuktāḥ  16.42  
kṛṣṇaḥ kṛṣṇatamottamo 'timahato yas tejatejātmakaḥ
lokālokadharādharaḥ śriyapatiḥ prāṇapraviṣṭālayaḥ 
kartā kāraṇam avyayo 'vyayam asau vyāpī vibhaktāvidam
viṣṇur bhāvamayo vibhaktaviṣayair viśveśvaro viśvavit  16.43  
! eṣa tattvavaraḥ parāparamayas tejaḥ parasthānadaḥ
buddhyā bhāvanabhāvayendriyamano dehāntar ālokayan 
hṛtpadmāyatanasthitaḥ sa puruṣo niśvāsam ucchvāsadaḥ
nādas tasya sadā sadā nadati taṃ nādopariṣṭhā haraḥ  16.44  
yas tejas tejate 'jo bahuniviḍaghano granthimālopagūḍhaḥ
mūrtir mūrtānusārī bahukaraṇabhṛtaṃ kāraṇād dehabandhaḥ 
bhittvā granthiṃ sapāśaṃ viṣam iva viṣayaṃ tyaktasaṅgaikabhāvāḥ
paśyanty ete tam īśaṃ guṇakalarahitaṃ nirvikāraṃ prakāśam  16.45  
yo 'sau tejāntarātmā kamalapuṭakuṭīsaṃkaṭasthānalīnaḥ
indor bhāsānurūpī vimaladalasadācchāditaḥ karṇikāyām 
tatra sthāne sthito 'sau tribhuvananilayaḥ sarvabhūtādhivāsaḥ
ākāśād ūrdhvatattvasthitavikasakalāsaṃhato muktabandhaḥ  16.46  
etāni tattvāny akhilāni devi
! saṃkṣepataḥ kīrtitaḥ pañcabhedaḥ 
śrotuṃ kim anyad vijigīṣitārtham
saṃsāramokṣeṇa ca tatparo 'sti  16.47  
devy uvāca 
tuṣṭāsmi deva mama saṃśayam adya naṣṭam
adya prasannaparameśvara īśvara tvam 
adya śrutaṃ tvayi ca puṇyaphalaprabhāvam
pūrṇāni cādya mama iṣṭamanorathāni  16.48  
ajñānapaṅkaghanamadhyanilīyamānām
uttārayeśa sakalārtivināśanāya 
sarveśa tattvaparamārtha namo namas te
adyāpi tṛptir iha nāsti mamāpi śambho  16.49  
pītvāmṛtaṃ cottamavaktrajātam
ākhyāhi dānaṃ phaladharmasāram 
saṃsārapāraṃ paramaṃ nayasva  16.50  

  iti vṛṣasārasaṃgrahe 'dhyātmanirṇayo nāmādhyāyaḥ ṣoḍaśamaḥ  




devy uvāca 
pṛthagdānasya icchāmi śrotuṃ māṃ dātum arhasi 
annavastrahiraṇyānāṃ gobhūmikanakasya ca  17.1  
bhagavān uvāca 
! susaṃskṛtam annam atipradadyāt
! ghṛtaprabhūtam avadaṃśayuktam 
ghṛtaprapakvaṃ sukṛtaṃ ca pūpaṃ
sitena khaṇḍena guḍena yuktam  17.2  
mārgaṃ khagaś codakajaṅgamaś ca
dadyād vaṭaṃ nāgaravaṃśamūlam 
śākaṃ phalaṃ cāmlamadhūratiktam
pānaṃ payaḥ śītasugandhatoyam  17.3  
dadhi pradadyād guḍamiśritaṃ ca
mṛṇālaśālūkavanālakā ca 
sadakṣiṇālepapavitrapuṣpam
śraddhānvitaḥ satkṛtayā praṇamya  17.4  
prayāti lokaṃ jagadīśvarasya
vimānayānaiḥ sahito 'psarobhiḥ 
ekaikasiṣṭasya sahasravarṣam
annaprado modati devaloke  17.5  
cyutaś ca martye sa bhaved dhanāḍhyaḥ
kulodgataḥ sarvaguṇopapannaḥ 
yaśaḥ śriyaṃ sarvakalajñatā ca
bhavet sa bhogī sakalatraputraḥ  17.6  
dadyād daridraḥ kṛpaṇārtadīno
bālāgadatvāturamāgatānām 
tṛṣṇābubhukṣāgatikāgatānām
dattvā sadharmasya phalaṃ kaniṣṭa  17.7  
vāṇijyadharmādiphalāśritānām
dharmo hi tasya na ca nirmalo 'sti 
toyaṃ ca dadyāl laghupūrṇakambham
śītaṃ sugandhaṃ parivāritaṃ ca  17.8  
sa yāti lokaṃ salileśvarasya
na tasya janmānitṛṣābhibhūtaḥ 
upānahaṃ yo dadati dvijāya
suśobhanaṃ tailasudī surapitaṃ ca  17.9  
te yānti lokam amarādhipasya
yamālayaṃ kaṣṭapathāna yānti 
prakṣīṇapuṇyā punar atra loke
jāto bhaved divyakulopapannaḥ  17.10  
dhanaiḥ samṛddhodhopatitvatāś ca
rathāś ca nāgā prabhavanti tasya 
vastrapradānena bhavanti devi
rūpottamasarvakalajñatāṃ ca  17.11  
samṛddhisaubhāgyaguṇānvitāś ca
svargacyutās te puruṣā bhavanti 
vastrapradānābhiratasya puṃsaḥ
anyat pravakṣyāmi tataḥ praśastām  17.12  
vastraṃ tu lokeṣv atipūjanīyam
vastraṃ narāṇāṃ tv atimānanīyam 
vastraṃ tu bhūyo na ca mānalābhaḥ
parābhavaś cāti jugupsanaś ca  17.13  
tasmād dhi vastraṃ satataṃ pradeyam
yaśaḥ śriyaḥ svargasamāntalābham 
yāvanti sūtrāṇi bhavanti vastre
tāvad yugaṃ gacchanti somalokam  17.14  
puṇyakṣayāj jāyati mṛtyuloke
vastraprabhūte dhanadhānyakīrṇo ? 
surūpasaubhāgyayaśaśivanaś ca
vidyādharo lokaprabhutvatāś ca  17.15  
dvijebhyac chatraṃ sukṛtaṃ pradadyāt
varṣātapatraṃ dṛḍhaśobhanaṃ ca 
aṅgāravarṣatraṣu khaḍgamādyam
asaṃśayaṃ trāyati yāmyamārge  17.16  
svargaṃ ca yānti grahanāyakaś ca
sa varṣakoṭyāyutam antakāle 
jāyanti te mānuṣamartyaloke
gṛhottame bhogapatir bhavanti  17.17  
kṛtvā maṭhaṃ śobhanavipradātā
dravyeṇa śuddhena tu pūjayitvā 
sa yāti devendrasadaṃ yatheṣṭam
savarṣakoṭiśatadivyasaṃkhyaiḥ  17.18  
tadantakāle yadi mānuṣatvam
jāyanti te saptamahīprabhoktā 
sa saptarathyatrayasamprayuktā
balādhiko yajñasahasrakartā  17.19  
bhūmipradātā dvijahīnadīnam
saṃmṛddhasasyo jalasaṃnikṛṣta 
sa yāti lokam amarādhipasya !
vimānayānena manohareṇa  17.20  
manvantaraṃ yāvad abhuktabhogān
tadantakāle cyutamartyaloke 
sa javamukhaṇḍādhipatir bhavet
vīryānvito rājasahasranāthaḥ  17.21  
sa cailaghaṇṭāṃ kanakāgraśṛṅgām
dogdhīṃ savatsāṃ payasāṃ dvijānām 
dattvā dvijebhyaḥ samalaṅkṛtānām
prayānti lokaṃ surabhīsutānām  17.22  
yāvanti romāṇi bhavanti gāvaḥ
tāvad yugānām anubhūyabhogān 
tasmāc cyutā martyamahībhujās te
sahasrarājānugato mahātmā  17.23  
suvarṇakāṃsyāyasaraupyadātā
tāmrapravālāmaṇimauktikādyān 
dattvā dvijebhyo vasusādhyaloke
prāpnoti varṣaṃ daśapañcakoṭyo !   17.24  
bhuktvā yatheṣṭaṃ kramadevalokān
cyutaṃ ca martye sa bhaven narendraḥ 
sudurjayaḥ śakrasahasrajetā
sudīrgham āyuś ca parākramaś ca  17.25  
yat prekṣaṇaṃ darśayituṃ pradātā
surūpasaubhāgya phalaṃ labheta 
tṛṇāśanāmūlaphalāśanena
labheta rājyāni kaṇṭakāni  17.26  
labhetaparṇāśanasvargavāsam
payaḥ prayogena ca devaloke 
śuśrūṣaṇo yo gurave ca nityam
vidyādharo jāyati martyaloke  17.27  
dadyād gavāṃ dhāsatṛṇasya muṣṭiḥ
gavāḍhyatāṃ jāyati martyaloke 
śrāddhaṃ ca dattvā prayato dvijāya
samṛddhasantāna bhaved yugānte  17.28  
ahiṃsako jāyati dīrgham āyuḥ
kulottamaṃ jāyati dīkṣitena 
kālatrayaṃ snānakṛtena rājyaṃ
pītvā ca vāyus tridaśādhipatvam  17.29  
anaśnatāyāḥ phalam īśaloke
tṛptir bhavet toyapradānaśīlaḥ 
annapradātā puruṣaḥ samṛddhaḥ
sa sarvakāmā labhatīha loke  17.30  
śraddhāmatir yaḥ praviśed dhutāsanaṃ !
sa yāti lokaṃ prapitāmahasya 
satyaṃ vaded yo 'pi ca dharmaśīlo
modaty asau devi sahāpsarobhiḥ  17.31  
rasās tu ṣaḍyo parivarjayanti
atīva saubhāgya labheta sādhvī 
dānena bhogān atulyaṃ labheta
cirāyutāṃ yāti hi brahmacaryāt  17.32  
dhanāḍhyatāṃ yānti hi puṇyakarmān
maunena   ājñā labhate alaṅghyām 
prāpnoti kāmaṃ tapasaḥ sutaptaṃ
kīrtir yaśaḥ svargam anantabhogam  17.33  
āyuḥ śriyārogyadhanaprabhutvaṃ 
jñānādilābhaṃ tapasā labheta  17.34  
trailokyādhipatitvaśakram agamat kṛtvā tapo duṣkaram
yakṣeśo 'pi tapaḥ prabhāvaguruṇā guhyādhipatvaṃ mahat 
rakṣeśo 'pi bibhīṣaṇas tv amaratāṃ prāptas tapasyaiva tu
rudrārādhanatatparās tapaphalāt nandīgaṇatvaṃ gataḥ  17.35  
jñānaṃ dvijān tapaso āha viṣṇuḥ
kṣatraṃ taporakṣaṇam āha sūrya 
vaiśyaṃ tapaś cāñjanam āha vāyuḥ
śūdraṃ hi śilpaṃ tapa āha indraḥ  17.36  
raṇotsahaṃ kṣatriyayajñam iṣṭaṃ
vaiśyaṃ havir yajñam udāharanti 
śūdrasya yajñaḥ paricaryam iṣṭaṃ
yajñaṃ dvijānāṃ japamuktamokṣam  17.37  
devy uvāca 
svamāṃsarudhiraṃ dānaṃ dānaṃ putrakalatrayoḥ 
kiṃ praśasyaṃ mahādeva tattvaṃ vaktum ihārhasi  17.38  
maheśvara uvāca 
svamāṃsarudhiraṃ dānaṃ praśaṃsanti manīṣiṇaḥ 
śrūyatāṃ pūrvavṛttāni saṃkṣipya kathayāmy aham  17.39  
uśīnaras tu rājarṣiḥ kayo ?tārthe svakāntantu?  
tyaktvā svargam anuprāptaḥ parārthe paratatparaḥ  17.40  
putramāṃsaṃ svayaṃ chitvā agnidattaṃ purānaghe 
tena dānaprabhāvena alarkas tridivaṃ gataḥ  17.41  
svadānadānena mudā sa putra
aputrabhūtasya ca putra jātaḥ 
svarge svayaṃ cokvaya bhogalābhaṃ
prāpto mahaddānay?la prabhāvāt  17.42  
yādavaś cārjano devi dattvā khaṇḍavabhājanam  17.43  
tapanasya prasādena saptadvīpeśvaro bhavet 
hariṇā ca śiro bhitvā dattaṃ me rudhiraṃ purā  17.44  
pratīcchitaṃ kapālena brahmasambhavajena me 
divyavarṣasahasrāṇi dhārā tasya na chidyate  17.45  
parituṣṭo 'smi tenāhaṃ karmaṇānena sundari 
varaṃ dattaṃ mayā devi purāṇapuruṣo 'vyayaḥ  17.46  
akṣayaṃ valamūrjaṃ ca ajarāmaram eva ca 
mamādhikaṃ bhaved viṣṇur māma yitvam vijeṣyasi  17.47  
evamādīny anekāni mayoktāni janārdane 
niṣkampa niścalamanaḥ sthāṇubhūta iva sthitaḥ  17.48  
da?ciḥ svatanuṃ dattvā vibudhānāṃ varānane 
bhuktvā lokān kramāt sarvān śivaloke pratiṣṭhitaḥ  17.49  
jāmadagnir mahīṃ dattvā kāśyapāya mahātmane 
ihaiva sa yālaṃ bhoktā devarājyam avāpsyati   17.50  
dattvā go sakalaṃ devi vyāsasyāmitatejasaḥ 
yudhiṣṭhira mahīyāsa dehas tridivadbhataḥ  17.51  
satyanāmaḥ ?  bhīmaḥ?  svakaṃ bhartā dattvā nārādasatkṛtam 
dānasyāsya prabhāvena akṣayaṃ tridivadbhataḥ ?  17.52  
catuḥṣaṣṭhisahastāṇi gavāṃ dattvā dvijanmane 
duryodhanamahīyā?o gataḥ svargam anantakam  17.53  
vāsukis sarparājendro dattvā viprasusaṃskṛtam 
ratkāruś ca ? sābhānyā sarve nāgavimokṣitāḥ  17.54  
gobhūmikanakādīnāṃ dānaṃ kanyasam ucyate 
bhṛtyaputrakalatrāṇāṃ dānaṃ madhyamam ucyate  17.55  
svadehaṃ pisitādīnāṃ dānam uttamam ucyate 
etat sarvaṃ yadā dānaṃ tad dānam uttamottamam  17.56  
jāvaj janmasahasrāṇi bhoktā bhavati kanyasaḥ 
śatajanmasahasrāṇi bhoktā bhavati madhyamaḥ  17.57  
uttamaḥ palabhoktā  phala?  vi ? janmakoṭiśatatrayam  
parārdhadvayajanmānāṃ bhoktā vai cottamottamaḥ  17.58  
bhūtānām anukampayā yadi dhanaṃ dātā sadānvarṣine 
dīnānvakṛyaṇeṣv anāthamalineśvānādini?? ca  17.59  
yady eva kurute sadārtiharaṇaṃ śraddhānvitau bhaktimān 
tasyānantayālaṃ vadanti vibudhāṃs sa yasya sandarśanāt  17.60  

  iti vṛṣasārasaṃgrahe dānadharmaviśeṣaṃ nāma saptādaśamo 'dhyāyaḥ  




devy uvāca 
bhuktvā tu bhogān suciraṃ yatheṣṭaṃ
puṇyakṣayān martyam upāgatānām 
cihnāni teṣāṃ kathayasva me 'dya
yathākramaṃ karmaphalaṃ viśeṣāt  18.1  
maheśvara uvāca 
sadānnadātā kṛpaṇārtidīnāṃ
sa varṣakoṭyāyutam īśaloke 
bhuktvā ca bhogān samam apsarobhiḥ
prakṣīṇapuṇyaḥ punar eti martyam  18.2  
jāyanti divyeṣu kuleṣu puṃsaḥ
sastrīsamṛddhe bahubhṛtya 
pūrṇe gaurava? śvarannādi dhanā
kuleṣu ṛṣo ?jjvalakāntisamāyutaṃ ca   18.3  
vastraṃ susatkṛtya dvijasya dānāt
svargeṣu modanti sa varṣakoṭyaḥ 
punaś ca te martyam upāgatāś ca
cihna?āha?krīyavam āpnuvanti  18.4  
kūpaprayāpuṣkaraṇī pradātā
sa lokam āpnoti jaleśvarasya 
tatas sa tasmāc cyutim āpya lokā
akhīsutṛpteṣu kuleṣu jāyet  18.5  
rannipramāṇād api hemadānāt
surendralokaṃ samavāpnuvanti 
tasmāc cyuto martyam upāgatānaṃ
cihn??  saja?  dvi? nadhānyalakṣyāḥ  18.6  
adūṣya bhūmīvaravipradānāt
sa lokam āpnoti sureśvarasya 
bhuktvā tu bhogān cyuta martyaloke
cihnaṃ labhed vai viṣayādhipatvam  18.7  
dvijasya satkṛtya tilapradātā sa
lokam āpnoti ca keśavasya 
bhraṣṭas tato martyam upāgatas tu
cihnaṃ labhed akṣayam arthalābham  18.8  
gadā ? sva?ayāṃ vidhivad dvijānām
dattvā ca gokolam avāpnuvanti 
kaplāvasāne samupetya martye
cihnaṅsavāḍhyaṃ śatagoyutaṃ ca  18.9  
svargaṃ satānāṃ puruṣasya cihnaṃ
vanāḍhyatā śrī mukhabhogalābham 
āyuryaśorūpakalatraputram
samyaṅ vibhūti kulakīrtim artham  18.10  
dānā? ṣṭa? bhūñco?ttamakīrtanante
cihnaṃ ca lokaṃ ca samāsato me 
śṛṇotu devī nirayāgatānāṃ
cihnaṃ ca karmaṃ ca vipākatāṃ ca  18.11  
hatvā ca vipraṃ manasā ca vācā
sa yāti pāraṃ nirayasya ghoram 
aśītikalpaṃ niraye krameṇa
bhuktvā punas tirya śatāyutānām  18.12  
jayanti te mānuṣahīnavidyā
pratyantavāmāḥ kulavittahīnāḥ 
nityaṃ ca tasyākṣayarogapīḍā
idan tu cihnaṃ dvijajīvahartuḥ  18.13  
pītvā ca madyaṃ dvijaḥ ? kāmato vā
āghrāti gadhvaṃ svamanīṣikeṇa 
sa yāti ghoraṃ narakam asahyaṃ
yāvac ca kalpaṃ daśa atra bhuktvā  18.14  
tīryaṃ ca sarvam anubhūya??
svaṃ sa kaṣṭakaṣṭena manuṣyajanvā 
caṇḍālaśaunaśvayacanvam eti
śyāmaṃ ca tāla bhavatīha cihnam  18.15  
nindanti ye vedasasnūya jihvā
yaḥ kūṭasākṣī sa ca khalv alā?au 
suhṛdvadhāmṛtyuśataṃ hi garbhe
garhāśanocchiṣṭabhujo bhavanti  18.16  
stainyas tu yaiḥ kurvati pāpasattvam
te pāpadoṣān narakaṃ vrajanti 
manvantarādīny anubhūyaduḥkham
punaś ca tiryak śataśo 'nubhūyāt  18.17  
mānuṣyajanmeṣu ca duḥkhabhāgī
steneyamāyāti punaś ca mūḍhaḥ 
suvarṇacaurakunakhatvacihnam
viśīrṇagātro rajatāpahārī  18.18  
tāmrāpahāri sphaṭitāgrapāṇīr
lohāpahārī bhujacchedacihnaṃ 
kāṃsāpahārī karabhagnacihnam
hṛtvā carīti trapusīsakānām  18.19  
nāsauṣṭhakarṇaśravaṇasya chedaḥ
cihnaṃ nṛṇāṃ vastraharaṃ kucelaḥ 
dhānyāpahārī bhavaty eṅgahīnaḥ
dīpopahārī bhavaty andhacihnam  18.20  
nirvāpahā kāṇa bhaveta cihnam
yaḥ strī haret so 'pi jitaḥ striyā syāt 
sasyāpahārī bhavatennahīnaḥ
hṛtvāyudhayantrahatatvacihnaṃ  18.21  
annāpahārī paradattabhoktā
hṛtvā tu gāvaḥ sa bhavet daridraḥ 
hariharettaddhariṇā dahanti
hṛtvā tu meṣān ajagardabhaś ca  18.22  
sa bhārabhṛjjīvam udāharanti
ratnāpahārī anapatyatā ca 
chatrāpahārī apavitratā ca
hṛtvā ca bījaṃ sa bhaved abījaḥ  18.23  
godhūmaśāliyavamudgamāṣān
hṛtvā masūraṃ vilayaṃ vrajanti 
kāmāturo mātaramātṛputrī
mātṛśvasāṅ gacchati mātulānīm  18.24  
rājāṅganāṃ putrasutāṃ snuṣāṃ ca
pravrājinīṃ brāhmaṇīmantyajāṃ ca  
ajāśvameṣasurabhīsutāś ca
yat kāmayet teṣu vimūḍhacetaḥ  18.25  
sa yāti kṛcchraṃ narakaṃ sughoraṃ
sa varṣakoṭīśataśo bhramitvā 
tīryañ ca bhūyaḥ śataśovyatītya
kaṣṭena vai jāyati mānuṣatvam  18.26  
hīnāṅgatādīnaśarīratāś ca
yo mātṛgāmī sa bhaved aliṅgaḥ 
mātṛsvasātalpagavānaliṅgā
liṅge 'parodhaḥ sutaputrikāmaḥ  18.27  
snuṣāṃ ca yaḥ sevati raktamehī
dauḥ carmatāś ca dvijasundarīṣu 
rājāṅganāyāsu ca liṅgacchedaḥ
pravrājinī kāmukamūtrakṛcchram  18.28  
savyādhiliṅga labhatentyajāsu
vilīnaliṅgaḥ paśuyonigāmī 
jāyanti te mūṣikadhānyacaurī
kṣīraṃ hared vāyasatāṃ prayāti  18.29  
haṃsāpahārī sa bhaven nihaṃsaḥ
śvānatvam āyāti rasāpahārī 
hṛtvā ca sūcīn tu bhavet sa daṃśaḥ
hṛtvā tu sarpir vṛṣatāṃ prayāti  18.30  
māṃsaṃ tu hṛtvā sa bhaveta gṛdhraḥ
tailāpahārī khagatāṃ prayāti 
guḍaṃ ca hṛtvā guḍikā bhavanti
śākāpahārī sa bhaven mayūram  18.31  
hṛtvā paśuṃ paṅgurajāyatehaḥ
citratvam āyāti suvastrahārī 
hṛtvā dukūlaṃ sa ca sārasattvaṃ
kṣaumaṃ ca hṛtvā sa ca durbalatvam  18.32  
ūrnāni vastrāṇy apahṛtya meṣaḥ
chuchundarī jāyati gandhahārī 
brahmasvam alpam apahṛtya bhoktā
sa gṛdhra ucchiṣṭabhujo bhavanti  18.33  
pādena yaḥ sparśayate dvijāṅghriṃ
tacchītaraktaṃ caraṇau bhaveta 
pādena yaḥ sparśayate ca gāvaḥ
sa pādarogān vividhāṃl labheta  18.34  
yo mātaraḥ tāḍayate pādena
pāde tadīye kṛmayaḥ patanti 
pādāt pṛśed yaḥ pitaraṃ durātmā
sūnonnapādaḥ sa bhavet paratra  18.35  
padāt pṛśet toyam anādareṇa
saślīpadīpādayuge bhaveta 
pādena ya sparśayate hutāśaṃ
sa cāgnipādaḥ satataṃ bhaveta  18.36  
pādena yaś cāryam upaspṛśeta
sa pādacchedaṃ bahuśo labheta 
granthāpahārī sa bhaveta mūkaḥ
durgandhavaktraḥ parichidravādī  18.37  
paiśunyavādī sa ca pūtināsām
anamravaktras tv anṛtāpavādī 
pāruṣyavaktā mukhapākarāgī
asat pralāpī sa ca dantarogaḥ  18.38  
stīkṣṇapradāyī sa ca vakranāsa
sambhinnavaktā sa ca kaṇṭharogī 
kruddhekṣaṇaḥ paśyati yas tu vipraṃ
tīvrākṣirogī sa tu jāyate hi  18.39  
pradveṣayālokayate 'tithīn ya
utpāditākṣis sa bhavet paratra 
vairūpya cakṣus tv atisūkṣmacakṣuḥ
sa jāyate kekarapiṅgayakṣuḥ  18.40  
gartākṣikādīni vipāṇḍurāṇi
netrāmayāny eva ca pāpadoṣāt 
śṛṇvanti ye pāpakathāṃ praśastāṃ
tāṃ karṇasarpiḥ paripīḍiyeta  18.41  
śṛṇvanti nindāṃ hariśarvayor yaḥ
sa karṇaśūlena tu jīvatī vā 
mātāpitṝṇāṃ śṛṇute 'pavādaḥ
sa karṇasāphena vināśam eti  18.42  
śṛṇoti nindāṃ guruviprajā yaḥ
sa karṇapūyaṃ sravate saraktam 
virūpyadāridhrakulādhameṣu
aniṣṭakarmabhṛtijīvanāś ca  18.43  
akīrtanaṃ darśanavarjanaṃ ca
śvāpākato śvādiṣu jāyate saḥ 
etāni cihnaṃ nirayāgatānāṃ
mānuṣyaloke kukṛtasya dṛṣṭam  18.44  
samāsataḥ kīrtita eva devi 
yathaiva muktis tv iha karmabhaṅgaḥ  18.45  
mātāpitroghato yāsutaduhitṛvahā bhrātṛgambhīravegā
bhāryāvartā vivartā kuṭilagativadhur bāndhavormītaraṅgā 
kāmakrodhobhakūlā karimakarajhaṣā grāhakāmā bhayante
mṛtyor ākhyārṇave 'smin na śaraṇavivaśākāladṛṣṭo prayāti  18.46  
nityaṃ yena vinā na yāti divasaṃ pañcatvam āpadyate
tyaktvā deha vanāntareṣu viṣame śvānaśrigālākule 
bandhuḥ sarvanivartate gatadayā dharmaika tatra sthitaḥ
tasmād dharmaparo na cānyaḥ suhṛdaḥ sevet paratrārthinaḥ  18.47  

  iti vṛṣasārasaṃgrahe pūrvakarmavipākacihnāṣṭādaśo 'dhyāyaḥ  




vigatarāga uvāca 
kriyāsūkṣmo mahādharmaḥ karmaṇā kena prāpyate 
alpopāyaṃ narārthāya pṛcchāmi kathayasva me  19.1  
anarthayajña uvāca 
alpopāyaṃ mahādharmaṃ kathayāmi dvijottama 
sukhena labhate svargaṃ karmaṇā yena tac chṛṇu  19.2  
lokānaṃ mātaro gāvo gobhiḥ sarvaṃ jagad dhṛtam 
gomayam amṛtaṃ sarvaṃ jātaṃ sarvaśivecchayā  19.3  
sarvadevamayī gāvaḥ sarvadevamayo dvijaḥ 
sarvadevamayo bhūmiḥ sarvadevamayaḥ śivaḥ  19.4  
tasmād gāvaḥ sadā sevyā dharmamokṣārthasiddhidā 
paricaryā yathāśaktyā grāsavāsajalādibhiḥ  19.5  
tāḍayen nātivegena vācayen mṛdunācaret 
pālayan tarpanād yeṣu bhagnodvigneṣu yatnataḥ  19.6  
vyādhivanaparikleśa oṣadhopakramaś caret 
kaṇḍūyanaṃ ca kartavyaṃ yathāsaukhyaṃ bhaved gavām  19.7  
gavāṃ pradakṣiṇaṃ kṛtvā śraddhābhaktisamanvitaḥ 
sāgarāntā mahī sarvā n pradakṣiṇīkṛtā bhavet  19.8  
pṛṣṭasaṃsparśanād yañ ca śraddhayā yadi mānavaḥ 
ahorātrakṛtaṃ pāpaṃ naśyate nātrasaṃśayaḥ  19.9  
lāṅgūlenoddhṛtaṃ toyaṃ mūrddhnā gṛhṇāti yo naraḥ 
yāvaj jīva kṛtaṃ pāpaṃ naśyate nātra saṃśayaḥ  19.10  
vidhivat snāpayed gāṃś ca mantrayuktena vāriṇā 
tenāmbhasā svayaṃ snātvā sarvapāpakṣayo bhavet  19.11  
vyādhivighnam alakṣmītvaṃ naśyate sadya eva ca 
mṛtāpatyāś ca gāvāś ca snānam eva praśasyate  19.12  
gavāṃ śṛṅgodakaṃ gṛhya mūrdhni yo dhārayen naraḥ 
sa sarvatīrthasnānasya phalaṃ prāpnoti mānavaḥ  19.13  
grāsamuṣṭipradānena goṣu bhaktisamanvitaḥ 
agnihotraṃ hutaṃ tena sarvadevāḥ sutarpitāḥ  19.14  
catvāraḥ stanadhārās tu yas tu mūrdhnā pratīcchati 
sa catuḥsāgaraṃ gatvā snānapuṇyaphalaṃ labhet  19.15  
gavārthaṃ yas tyajet prāṇān gograheṣu dvijottama 
kalpakoṭiśataṃ divyaṃ śivaloke mahīyate  19.16  
cyutabhagnādisaṃskāraṃ sarvaṃ yaḥ kurute naraḥ 
bhāryākoṭiśataṃ dānaṃ yat phalaṃ parikīrtitam   19.17  
tatphalaṃ labhate martyaḥ śivalokaṃ ca gacchati 
śivalokaparibhraṣṭaḥ pṛthivyām ekarāḍ bhavet  19.18  
samāsataḥ samākhyātaṃ yathātattvaṃ dvijottama 
na śakyaṃ vistarād vaktiuṃ gomahātmyasamuttamam  19.19  
vigatarāga uvāca 
devāḥ r aṣṭavidhāḥ proktāḥ tiryak pañcavidhaḥ smṛtaḥ 
mānuṣyam ekam evāhuś cāturvarṇyaḥ kathaṃ bhavet  19.20  
anarthayajña uvāca 
pūrvakalpasṛjaty eṣa viṣṇunā prabhaviṣṇunā 
evaṃ varṇā dvijaś cāsīt sarvakalpāgram agrataḥ  19.21  
sarvavedavido viprāḥ sarvavedavidas tathā 
tathā viprasahasrāṇāṃ yajñotsāhamano bhavet  19.22  
vṛddhaviprasahasrāṇāṃ matam āśritya brāhmaṇaiḥ 
kartuṃ karma samārabdhakarmaś cāpi vibhajyate  19.23  
ṛtvajatve sthitāḥ kecit kecit saṃrakṣaṇe sthitāḥ 
arthopārjanayuktān ye anye śilpe niyojitāḥ  19.24  
evaṃ yajñavidhānena kartum arebhire purā 
yathoddiṣṭena karmeṇa yajñotsāham avartata  19.25  
āgatā ṛṣayaḥ sarve devatāḥ pitaras tathā 
anyonyam abruvan tatra devarṣipitṛdevatāḥ  19.26  
yajñārtam asṛjad varṇaṃ vidhinā pātuhetavaḥ 
evam eva pravartantu bhavatir dvijasattamāḥ  19.27  
ijyādhyādhyayanasampannā brahmaṇā yatra kalpitāḥ 
suviprā vipratāṃ yāntu ṣaḍkarmāniratāḥ sadā  19.28  
rakṣaṇārtaṃ tu ye viprāḥ kalpitāḥ śastrapāṇayaḥ 
kṛtatrāṇāya viprāṇāṃ nityaṃ kṣātravratodbhavāḥ  19.29  
arthopārjanam uddiśya kalpitā ye dvijātayaḥ 
te tu vaiśyatvam āyāntu vārto āpaṇatodbhavāḥ 
vadhabandhanakarmeṣu śilpasthānavadheṣu ca  19.30  
kalpitā ye dvijātīnāṃ sarve śūdrā bhavantu te 
prājāpatyaṃ brāhmaṇānām ījyādhyayanatatparām  19.31  
sthānam aindraṃ kṣatriyāṇāṃ prajāpālanatatparam 
vaiśyānāṃ vāsavasthānaṃ vāṇijyaṃ kṛṣijīvinām  19.32  
śūdrāṇāṃ marutaḥ sthānaṃ śuśrūṣāniratātmanām 
maharṣipitṛdevānāṃ matam ājñāya niścitaḥ 
eṣa saṃkalpito brahmā padmayoniḥ pitāmahaḥ  19.33  
saṃkalpaprabhavāḥ sarve devadānavamānavāḥ 
paśupakṣimṛgāmukhyā yāvanti jagasambhavāḥ  19.34  
bhūtasaṃkalpakartā ya kalpam āsīd dvijottama 
kīrtitāni samāsena kim anyac chrotum icchasi  19.35  
vigatarāga uvāca 
kiṃ tapaḥ sarvavarṇānāṃ vṛttir vāpi tapodhana 
yajñāś caiva pṛthaktvena śrotum icchāmi tattvataḥ  19.36  
anarthayajña uvāca 
brāhmaṇasya tapo yajñāḥ   tapaḥ kṣātrasya rakṣaṇam 
vaiśyaś ca tapa vāṇijya tapaḥ śūdrasya sevanam  19.37  
pratigraha dhano vipraḥ kṣatriyasya dhanur dhanam 
kṛṣir dhanaṃ tathā vaiśyaḥ śūdraḥ śuśrūṣaṇaṃ dhanam  19.38  
ārambhayajñaḥ kṣatrasya havir yajño viśas tathā 
śūdraḥ paricaro yajño japayajño dvijātayaḥ  19.39  
satya tīrtha dvijātīnāṃ raṇa tīrthaṃ tu kṣatriyāḥ 
āryā tīrthaṃ tu vaiśānāṃ ! śūdratīrthaṃ tu vai dvijāḥ  19.40  
nāsti vidyāsamo mitro nāsti dānasamaḥ sakhā 
nāsti jñānasamo bandur nāsti yajño japaḥ samaḥ  19.41  
dharmahīno mṛtas tulyo devatulyo jitendriyaḥ 
yajñatulyo 'bhayaṃ dātā śivatulyao manonmanaḥ  19.42  
vigatarāga uvāca 
dāna yajñas tapas tīrthaṃ saṃnyāsaṃ yoga eva ca 
eteṣu katamaḥ śreṣṭhaḥ śrotum icchāmi kīrtaya  19.43  
anarthayajña uvāca 
dānadharmasahasrebhyaḥ yajñayājī viśiṣyate 
yajñayājīsahasrebhyas tīrthayātrī viśiṣyate  19.44  
tīrthayātrisahasrebhyas tapaniṣṭo viśiṣyate 
tapaniṣṭhasahasrebhyaḥ śreṣṭhaḥ saṃnyāsikaḥ smṛtaḥ  19.45  
saṃnyāsīnāṃ sahasrebhyaḥ śreṣṭho yac ya jitendriyaḥ 
jitendriyasahasrebhyaḥ yogayukto viśiṣyate  19.46  
yogayuktasahasrebhyaḥ śreṣṭho līnamanaḥ smṛtaḥ 
tasmāt sarvaprayatnena ādau mana viśodhayet  19.47  
nigṛhītendriyagrāmaḥ svargamokṣau tu sādhanam 
viśiṣṭhe tv indriyagrāme tiryannarakasādhanam  19.48  
vigatarāga uvāca 
carācarāṇāṃ bhūtānāṃ katamaḥ śreṣṭha ucyate 
kathayasva mamādya tvaṃ chettum arhasi saṃśayam  19.49  
anarthayajña uvāca 
carācarāṇāṃ bhūtānāṃ tatra śreṣṭho   carāḥ smṛtāḥ 
carāṇāṃ caiva sarveṣāṃ buddhimān śreṣṭha ucyate  19.50  
buddhimānṣu ! ca sarveṣu tataḥ śreṣṭha narāḥ smṛtāḥ 
narāṇāṃ caiva sarveṣāṃ brāhmaṇaḥ śreṣṭha ucyate  19.51  
vidvarsv api ca sarveṣu kṛtabuddhir viśiṣyate 
kṛtabuddhiṣu sarveṣu śreṣṭhaḥ kartā sa ucyate  19.52  
kartṛṣv api ca sarveṣu brahmavedī viśiṣyate 
brahmavedi paraṃ ! vipraḥ nānyaṃ vedmi paraṃtapaḥ 
sa vipraḥ sa tapasvī ca sa yogī sa śivaḥ smṛtaḥ  19.53  

  iti vṛṣasārasaṃgrahe dānayajñaviśeṣo nāma unaviṃśatitamo 'dhyāyaḥ  




vigatarāga uvāca 
pañcaviṃśati yat tattvaṃ jñātum icchāmi tattvataḥ 
kathayasva mamādya tvaṃ chidyate yena saṃśayaḥ  20.1  

     tattvanirṇayam     

anarthayajña uvāca 
sarvapratyakṣadarśitvaṃ kathaṃ māṃ praṣṭum arhasi 
pṛṣṭena kathanīyo 'smi eṣa me kṛtaniścayaḥ 
śṛṇu te sampravakṣyāmi tattvasadbhāvam uttamam  20.2  

     puruṣaḥ śivaḥ brahmā  25      

nādimadhyaṃ na cāntaṃ ca yan na vedyaṃ surair api 
atisūkṣmo hy atisthūlo nirālambo nirañjanaḥ  20.3  
acintyaś cāprameyaś ca akṣarākṣaravarjitaḥ 
sarvaḥ sarvagato vyāpī sarvam āvṛtya tiṣṭhati  20.4  
sarvendriyaguṇābhāsaḥ sarvendriyavivarjitaḥ 
ajarāmarajaḥ śāntaḥ paramātmā śivo 'vyayaḥ  20.5  
alakṣyalakṣaṇaḥ svastho brahmā puruṣasaṃjñitaḥ 
pañcaviṃśaḥ sa vijñeyo janmamṛtyuharaḥ prabhuḥ  20.6  
kalākalaṅkanirmukto vyomapañcāśavarjitaḥ 
jalapakṣī yathā toyair na lipyeta jale caran 
tadvad doṣair na lipyeta pāpakarmaśatair api  20.7  

     prakṛtiḥ  24      

caturviṃśati yat tattvaṃ prakṛtiṃ viddhi niścayam 
vikṛtiś ca sa vijñeyas tattvataḥ sa manīṣibhiḥ  20.8  
prakṛtiprabhavāḥ sarve buddhyahaṃkāra ādayaḥ 
vikṛtiṃ pratilīyante bhūmyādi kramaśas tu vai  20.9  

     matiḥ buddhiḥ  23      

matitattva trayoviṃśa dharmādiguṇasaṃyutaḥ 
sattvādhikasamutpannaboddhāraṃ viddhi dehinaḥ  20.10  

     ahaṃkāraḥ  22      

dvāviṃśati ahaṃkāras tattvam uktaṃ manīṣibhiḥ 
bhūtādi mama pañcāha rajādhikasamudbhavam  20.11  

     ākāśaḥ  suṣiratvaṃ  śabdaś   ca  21 20      

ekaviṃśati yat tattvaṃ suṣiraṃ viddhi bho dvija 
śabdātītaṃ suṣiratvaṃ saśabdaguṇalakṣaṇam  20.12  
saptasvarās trayo grāmā mūrchanās tv ekaviṃśatiḥ 
tānā   m   ekonapañcāśac chabdabhedas tadādayaḥ  20.13  
evam ādīny anekāni svarabhedā dvijottama 
gāndharvasvaratattvajñair munibhiḥ samudāhṛtam  20.14  
veṇumurajatantrīṇāṃ dundubhīnāṃ svanāni ca 
śaṅkhakāhalakāṃsyānāṃ śabdāni vividhāni ca  20.15  
ākāśadhātu viprendra śṛṇu vakṣyāmi te daśa 
pāyūpasthodara kaṇṭha śaṅkhalau mukha nāsikau  20.16  
hṛdiṃ ca daśamaṃ jñeyaṃ deha ākāśasambhavaḥ 
punar anyat pravakṣyāmi tac chṛṇuṣva dvijottama  20.17  
daśa dhātuguṇā jñeyāḥ pañcabhūtaḥ pṛthak pṛthak 
ākāśasya guṇāḥ śabdo vyāpitvaṃ chidratāpi ca  20.18  
anāśrayanirālambam avyaktam avikāritā 
apratīghātitā caiva bhūtatvaṃ prakṛtāni ca  20.19  

     vāyuḥ sparśaś   ca  19 18      

ākāśadhātor viprendra tato vāyusamudbhavaḥ 
śabdapūrvaguṇaṃ gṛhya vāyoḥ sparśaguṇaḥ smṛtaḥ  20.20  
śabda pūrvaṃ mayākhyātaṃ śṛṇu sparśaṃ dvijottama 
kaṭhinaś cikkaṇaḥ ślakṣṇo mṛdusnigdhakharadravāḥ  20.21  
karkaśaḥ paruṣas tīkṣṇaḥ śītoṣṇa daśa ca dvayam 
iṣṭāniṣṭadvayasparśa vapuṣā parigṛhyate  20.22  
prāṇo 'pānaḥ samānaś ca udāno vyāna eva ca 
nāgakūrmo 'tha kṛkaro devadatto dhanaṃjayaḥ  20.23  
daśa vāyupradhānaite kīrtitā dvijasattama 
dhanaṃjayo bhaved ghoṣo devadatto vijṛmbhakaḥ  20.24  
kṛkaraḥ kṣudhakṛn nityaṃ kūrmonmīlitalocanaḥ 
nāga udghāṭanaṃ puṣyaṃ karoti satataṃ dvija  20.25  
prāṇaḥ śvasati bhūtānāṃ niśvasanti ca nityaśaḥ 
prayāṇaṃ kurute yasmāt tasmāt prāṇa iti smṛtaḥ  20.26  
apanayaty apānas tu āhāraṃ manujām adhaḥ 
śukramūtravaho vāyur apānas tena kīrtitaḥ  20.27  
pītabhakṣitam āghrātaṃ raktapittakaphānilam 
samaṃ nayati gātreṣu samāno nāma mārutaḥ  20.28  
spandayaty adharaṃ vaktraṃ netragātraprakopanam 
udvejayati marmāṇi udāno nāma mārutaḥ  20.29  
vyāno vināmayaty aṅgaṃ vyaṅgo vyādhiprakopanaḥ 
prītivināśakathitaṃ vārdhikyaṃ vyāna ucyate  20.30  
daśavāyuvibhāge ca kīrtito me dvijottama 
daśavāyuguṇāṃś cānyāṃ chṛṇu kīrtayato mama  20.31  
vāyor aniyama sparśo vādasthānaṃ svatantratā 
balaṃ śīghraṃ ca mokṣaṃ ca ceṣṭā karmātmanā bhavaḥ  20.32  

     tejo rūpaś   ca  17 16      

vāyunāpi sṛjas tejas tadrūpaṃ guṇam ucyate 
śabdasparśasama jyotis triguṇaṃ samudāhṛtam  20.33  
śabdaḥ sparśaḥ purā proktaḥ śṛṇu rūpaguṇaṃ tataḥ 
hrasvaṃ dīrgham aṇu sthūlaṃ vṛttamaṇḍalam eva ca  20.34  
caturasraṃ dvirasraṃ ca tryasraṃ caiva ṣaḍasrakam 
śuklaḥ kṛṣṇas tathā rakto nīlaḥ pīto 'ruṇas tathā  20.35  
śyāmaḥ piṅgala babhruś ca nava raṅgāḥ prakīrtitāḥ 
navadhā navaraṅgānām ekāśīti guṇāḥ smṛtāḥ  20.36  
tejodhātu daśa brūmaḥ śṛṇuṣvāvahito bhava 
kāmas tejo kṣaṇaḥ krodho jaṭharāgniś ca pañcamaḥ  20.37  
jñānaṃ yogas tapo dhyānaṃ viśvāgnir daśamaḥ smṛtaḥ 
daśa tejoguṇāṃś cānyān pravakṣyāmi dvijottama  20.38  
agner durdharṣatāpnoti tāpapākaprakāśanaḥ 
śaucaṃ rāgo laghus taikṣṇyaṃ daśamaṃ cordhvabhāgitā  20.39  

     āpo rasaś   ca  15 14      

jyotiso 'pi sṛjaś cāpaḥ saraso guṇasaṃyutaḥ 
caturguṇāḥ smṛtā āpaḥ vijñeyā ca manīṣibhiḥ  20.40  
śabdaḥ sparśaś ca rūpaṃ ca rasaś ca sa caturguṇaḥ 
rūpādiguṇa pūrvokta adhunātha rasaṃ śṛṇu  20.41  
kaṭutiktakaṣāyāś ca lavaṇāmlas tathaiva ca 
madhuraś ca rasān ṣaḍ vai pravadanti manīṣiṇaḥ  20.42  
ṣaḍrasāḥ ṣaḍvibhedena ṣaṭtriṃśaguṇa ucyate 
āpadhātu daśa tv anyān śṛṇu kīrtayato mama  20.43  
lālā siṅghāṇikā śleṣmā raktaḥ pittaḥ kaphas tathā 
svedam aśru rasaś caiva medaś ca daśamaḥ smṛtaḥ  20.44  
daśa āpaguṇāś cānye kīrtayiṣyāmi tān śṛṇu 
adbhya śaityaṃ rasa kledo dravatvaṃ snehasaumyatā  20.45  
jihvā viṣyandinī caiva bhaumānyaśravaṇādhamaḥ 

     bhūmir   gandhaś   ca  13 12      

āpaś cāpy asṛjad bhūmis tasyā gandhaguṇaḥ smṛtaḥ  20.46  
caturāpaguṇān gṛhya bhūmer gandhaguṇaḥ smṛtaḥ 
śabdaḥ sparśaś ca rūpaṃ ca raso gandhaś ca pañcamaḥ  20.47  
āpaḥpūrvaguṇāḥ proktā bhūmer gandhaguṇaṃ śṛṇu 
iṣṭāniṣṭadvayor gandhaḥ surabhir durabhis tathā  20.48  
karpūraḥ kasturīkaṃ ca candanāgarum eva ca 
kuṅkumādisugandhāni ghrāṇam iṣṭaṃ prakīrtitam  20.49  
viṅmūtrasvedagandhāni vaktragandhaṃ ca duḥsaham 
jīrṇasphoṭitagandhāni aniṣṭānīti kīrtitam  20.50  
bhūmer dhātu daśa tv anyān kathayiṣyāmi tac chṛṇu 
tvacaṃ māṃsaṃ ca medaṃ ca snāyu majjā sirā tathā  20.51  
nakhadantaruhāś caiva keśaś ca daśamas tathā 
daśa tv anyān pravakṣyāmi śṛṇu bhūmiguṇān dvija  20.52  
bhūmeḥ sthairyaṃ rajastvaṃ ca kāṭhinyaṃ prasavātmakam 
gandho guruś ca śaktiś ca nīhārasthāpanākṛtiḥ  20.53  
guṇadhātuviśeṣaś ca utpattiś ca dvijottama 
yathā śrutaṃ mayā pūrvaṃ kīrtitaṃ nikhilena tu  20.54  

     buddhīndriyāṇi karmendriyāṇi ca  11 2      

vaikārikam ahaṃkāraṃ sattvodriktāt tu sāttvikaḥ 
śrotraṃ tvak cakṣuṣī jihvā nāsikā caiva pañcamī  20.55  
buddhīndriyāṇi pañcaiva kīrtitāni dvijottama 
hastapādas tathā pāyur upastho vāk ca pañcamaḥ  20.56  
śrotreṇa gṛhyate śabdo vividhas tu dvijottama 
veṇuvīṇāsvanānāṃ ca tantrīśabdam anekadhā  20.57  
muraja saunda paṇavabherīpaṭahanisvanam 
śaṅkhakāhalaśabdaṃ ca śabdaṃ ḍiṇḍimagomukham  20.58  
kāṃsikāhalamiśraṃ ca gītāni vividhāni ca 
tvacayā gṛhyate sparśaḥ sukhaduḥkhasamanvitaḥ  20.59  
mṛdusūkṣmasukhaṃ sparśaḥ vastraśayyāsanādayaḥ 
tīkṣṇaśastrajalaṃ śaitya uṣṇataptakṣatekṣaraḥ  20.60  
evamādīny anekāni jñeyānīṣṭaṃ dvijottama 
cakṣuṣā gṛhyate rūpaṃ sahasrāṇi śatāni ca  20.61  
devarūpavikārāṇi nakṣatragrahatārakāḥ 
mānuṣānāṃ vikārāṇi grāmaṃ nagarapattanam  20.62  
vṛkṣagulmalatānāṃ ca paśupakṣiśarīsṛpāṃ 
kṛmikīṭapataṅgānāṃ jalajānām anekadhā  20.63  
śailadāravaromāṇi rūpāṇi vividhāni ca 
dhātudravyavikārāṇi rūpāṇi dvijasattama  20.64  
jihvayā gṛhyate svādo hṛdyāhṛdyo dvijottama 
phalamūlāni śākāni kandāni piśitāni ca  20.65  
pakvāpakva viśeṣāṇi dadhikṣīraghṛtāni ca 
vrīhyoṣadhirasānāṃ ca miśrāmiśram anekadhā  20.66  
ṣaṭkarmapratibhedena rasabhedaśata smṛtam 
ghrāṇena gṛhyate gandha iṣṭāniṣṭo dvijarṣabhaḥ  20.67  
guḍājyaṃ guggulur bhaṣmacandanāgarukaṃ tathā 
kastūrikuṅkumādīnām iṣṭo gandho manoharaḥ  20.68  
vraṇamūtrapurīṣāṇāṃ māṃsaparyuṣitāni ca 
vātakarmādidurgandha aniṣṭaḥ samudāhṛtaḥ  20.69  
hastena kurute karma vividhāni dvijottama 
māhendraṃ vāruṇaṃ caiva vāyavyāgneyam eva ca  20.70  
āgneyapavanādīni kāṃsyo lohas trapus tathā 
agnikarmāṇy anekāni yajñahomakriyās tathā  20.71  
sūryavyajanavātena mukhavātena vai tathā 
camaracarmavātena vātayantraṃ ca vāyavam  20.72  
vāruṇaṃ toyakarmāṇi kurute vividhāni ca 
rasoparasakarmāṇi tasya poṣaṇakarma ca  20.73  
snānācamanakarmāṇi vastraśaucādayas tathā 
kāyaśaucaṃ ca kurute tṛṣānāśanam eva ca  20.74  
navamāni hy anekāni vāruṇaṃ karma ucyate 
māhendraṃ pārthivaṃ karma anekāni dvijottama  20.75  
kulālakarmabhūkarma karma pāṣāṇam eva ca 
dārudantimaśṛṅgādi karma pārthivam ucyate  20.76  
catuṣkarma samāsena hastataḥ parikīrtitam 
pādābhyāṃ gamanaṃ karma diśaś ca vidiśas tathā  20.77  
nimnonnatasame deśe śilāsaṃkaṭakoṭare 
toyakardamasaṃghāte bahukaṇṭakasaṃkule  20.78  
pāyukarma visargaṃ tu kaṭhinadravapicchilam 
saraktaphenilādīni pāyuśakti pramuñcate  20.79  
upasthakarma ānandaṃ karoti jananaṃ prajā 
strīpuṃnapuṃsakaṃ caiva upasthaṃ kurute dvija  20.80  
vācā tu kurute karma navadhā dvijapuṅgava 
stutinindā praśaṃsā ca ākrośaḥ priya eva saḥ  20.81  
praśno 'nujñā tathākhyānam āśīś ca vidhayo nava 
etā navavidhā vāṇī kīrtito me dvijottama  20.82  

     manaś   conmanaś   ca  1      

adhunā kathayiṣyāmi manaso nava vai guṇān 
calopapattiḥ sthairaṃ ca visargakalpanākṣamā 
sad asac cāśutā caiva manaso nava vai guṇāḥ  20.83  
iṣṭāniṣṭavikalpaś ca vyavasāyaḥ samādhitā 
manaso dvividhaṃ rūpaṃ manaś conmana eva ca  20.84  
manas tv indriyabhāvatve unmanastvam atīndriye 
nigṛhītā visṛṣtaṃ ca bandhamokṣau tu sādhanam  20.85  
nigṛhītendriyagrāmaḥ svargamokṣau tu sādhanam 
visṛṣṭe indriyagrāme duḥkhasaṃsārasādhanam  20.86  
sakalaṃ niṣkalaṃ caiva mana eva vidur budhāḥ 
sakalaṃ mananānātve ekatve mananiṣkalam  20.87  

     unmanaḥ     

vigatarāga uvāca 
manaḥ svavedyaṃ lokānām unmanas tu na vidyate 
unmanaḥ kathayāsmākaṃ kīdṛśaṃ lakṣaṇaṃ bhavet  20.88  
anarthayajña uvāca 
unmanastvaṃ gate vipra nibodha daśalakṣaṇam 
na śabdaṃ śṛṇute śrotraṃ śaṅkhabherīsvanād api  20.89  
tvacaḥ sparśaṃ na jānāti śītoṣṇam api duḥsaham 
rūpaṃ paśyati no cakṣuḥ parvatābhyadhiko 'pi vā  20.90  
jihvā rasaṃ na vindeta madhurāmlavato 'pi vā 
gandhaṃ jighrati na ghrāṇā tīkṣṇaṃ vāpy aśucīny api  20.91  
unmanas tava me khyātaṃ sarvadvaitavināśanam 
bhavapāragasuvyaktaṃ niṣkalaṃ śivam avyayam  20.92  
sa śivaḥ sa paro brahmā sa viṣṇuḥ sa paro 'kṣaraḥ 
sa sūkṣmaḥ sa paro haṃsaḥ so 'kṣaraḥ kṣaravarjitaḥ  20.93  
eṣa unmana jānīhi śivaś ca dvijapuṅgava 
kīrtito 'smi samāsena kim anyat paripṛcchasi  20.94  

  iti vṛṣasārasaṃgrahe pañcaviṃśatitattvanirṇayo nāma viṃśatimo 'dhyāyaḥ  





     ...      

vigatarāga uvāca 
aho matimatāṃ śreṣṭha aho dharmabhṛtāṃ vara 
aho dama śamaḥ satya aho yajña aho tapaḥ  21.1  
anenāmṛtavākyena vismayo me paro gataḥ 
prīto 'smi ca tapādhārajñānādbhutarasena ca  21.2  
kiṃ dadāmi varaṃ brūhi dātāsmi tava cepsitam 
etac chrutvā tatas tena pratyuvāca śubhāṃ giram  21.3  
[anarthayajña uvāca ]
ko bhavān varadaśreṣṭha devadānavarākṣasāḥ 
athavā bhagavān viṣṇur mama jijñāsur āgataḥ  21.4  
vyaktaṃ tvāṃ puruṣaśreṣṭha jānāmi puruṣottama 
rūpaṃ darśaya govinda yady asti tapasaḥ phalam  21.5  
tatas tu puṇḍarīkākṣo darśayāmāsa svāṃ tanum 
śaṅkhacakragadāpāṇiḥ pītāmbaradharo hariḥ  21.6  
anarthayajñas taṃ dṛṣṭvā vismayaṃ paramaṃ gataḥ 
praharṣam atulaṃ labdhvā aśrupūrṇākulekṣaṇaḥ  21.7  
vepamānasvareṇātra uvāca ca janārdanam 
adya me saphalaṃ janma adya me saphalaṃ tapaḥ  21.8  
namo namas te 'stu janādisambhave
namo namas te 'stu ca viśvarūpiṇe 
namo namas te 'stu janābhisambhave
namo namas te 'stu pitāmahodbhave  21.9  
namo namas te 'stu sahasraśīrṣiṇe
namo namas te 'stu sahasracakṣuṣe 
namo namas te 'stu sahasraliṅgine
namo namas te 'stu sahasravakṣase  21.10  
namo namas te 'stu sahasramūrtaye
namo namas te 'stu sahasrabāhave 
namo namas te 'stu sahasravaktriṇe
namo namas te 'stu sahasramāyine  21.11  
namo namas te 'stu varāharūpiṇe
namo namas te 'stu mahīsamuddhṛte 
namo namas te 'stu ca bhūtasṛṣṭine
namo namas te caturāśramāśraye  21.12  
namo namas te narasiṃharūpiṇe
namo namas te ditijoradāriṇe 
namo namas te 'suracakrasūdane
namo namas te 'suradarpanāśane  21.13  
namo namas te ditiputradāmane
namo namas te baliyajñasūdane 
namo namas te 'stu ṣaḍardhavikrame
namo namas te tridaśārtināśane  21.14  
namo namas te 'stu ananta acyute
namo namas te jagadartināśane 
namo namas te madhukaiṭanāśane
namo namas te 'stu trilokabāndhave  21.15  
namo namas te tridaśābhinandane
namo namas te 'stu ca divyacakṣuṣe 
namo namas te 'stu bhavāntapārage
namo namas te 'stu trilokapūjite  21.16  
namo namas te 'stu gadāgrapāṇaye
namo namas te varacakrapāṇaye 
namo namas te 'stu ca śaṅkhapāṇaye
namo namas te 'stu ca kambupāṇaye  21.17  
namo namas te 'stu jalaughaśāyine
namo namas te haramardarūpiṇe 
namo namas te khagarājaketave
namo namas te śaśisūryalocane  21.18  
namo namas te uragārivāhane
namo namas te 'dbhutarūpadarśine 
namo namas te 'yutasūryatejase
namo namas te 'mṛtamanthanadhruve  21.19  
namo namas te 'maralokasaṃstute
namo namas te jagamaṇḍapāśraye 
namo namas te jagadekavatsale
namo namas te śivasarvade namaḥ  21.20  
kṣamasva govinda mamāparādham
atīva pṛṣṭena durātmanena 
mayeda sarvaṃ kathitaṃ smayena
dayāṃ kuru tvaṃ tridaśeśvareṇa  21.21  
vaiśampāyana uvāca 
stotreṇānena saṃtuṣṭaḥ keśavaḥ paravīrahā 
pratyuvāca mahāseno girayā nirupaspṛhā  21.22  
stotreṇānena me tāta tuṣṭo 'smi bhṛśam ejitaḥ 
durlabhāny api trailokye dadāmi varam īpsitam  21.23  
anena māṃ stauti nirāśritena
tvayoktavedārthamanohareṇa 
yāvanti tatrākṣarasaṃkhyam asti
tāvanti kalpān divi te vasanti  21.24  
tvaṃ cāpi me brūhi varaṃ yatheṣṭaṃ
trailokyarājyād api nirviśaṅkam 
dadāmi kiṃ saptamahīśvaratvam
athārtharāśiṃ bahukanyakāṃ vā  21.25  
śrutvaiva divyaṃ varam acyutasya
praṇamya pādadvayapaṅkaje tu 
vijñāya viṣṇuṃ varadaṃ vareṇyaṃ
? prahṛ cetaḥ pukāncito 'to 'bravīt  21.26  
anarthayajña uvāca 
na kāmaye 'nyapravaraṃ tu deva
asaṃśayaṃ bandhanasāram ekam 
vimuktabandho bhavataḥ prasādād
bhavāmi govinda rataś ca dharme  21.27  
bhagavān uvāca 
yathaiva cittaṃ tava suprasannaṃ
maharṣidevair api naiva dṛṣṭam 
akalmaṣaṃ duḥkhavivarjitatvam
bhavārṇavas tīrṇam asaṃśayena  21.28  
gacchāma bho sāmprata śvetadvīpam
agamya devair api durnirīkṣyam 
madbhaktipūtamanasā prayāti
ghorārṇave naiva punaś caranti  21.29  
vaiśampāyana uvāca 
evam uktvā haris tatra kare gṛhya tapodhanam 
tataḥ so 'ntarhitas tatra tenaiva saha keśavaḥ  21.30  
evaṃ hi dharmas tv adhikaprabhāvād
gataḥ sa lokaṃ puruṣottamasya 
aśeṣabhūtaprabhavāvyayasya
sanātanaṃ śāśvatam akṣarasya  21.31  
tvam eva bhaktiṃ kuru keśavasya
janārdanasyāmitavikramasya 
yathā hi tasyaiva dvijarṣabhasya
gatiṃ labhasva puruṣottamasya  21.32  
kim anya bhūyaḥ kathayāmi rājan
yad asti kautūhalam anyaśeṣam 
pṛcchasva māṃ tāta yathepsitaṃ te
bhaviṣyabhūtaṃ bhavato yatheṣṭam  21.33  
janamejaya uvāca 
kiyanti kalpāni gatāni pūrvam
bhaviṣyakalpāni kiyanti vipra 
ekaikakalpaṃ kiyad indram uktam
pravartamānād api kīrtayasva  21.34  
vaiśampāyana uvāca 
parārdhakalpaṃ gata pūrva rājyam
caturdaśaivendra narendra kalpam 
tathaiva manvantara kalpam ekam
bhaviṣyakalpaṃ ca parārdham eva  21.35  
varāhakalpaḥ prathamo babhūva
gatāś ca manvantara ṣaṭ narendra 
caturyugaṃ saptati ekayuktaṃ
manvantarā saṃkhyam udāharanti  21.36  
manvantarāṇāṃ ca caturdaśaiva
kalpasya saṃkhyā munayo vadanti 
kalpāyutaś cāha pitāmahasya
tathā ca rātriṃ pravadanti tajjñāḥ  21.37  
ṣaḍlakṣakalpena tu māsam āhus
taddvādaśā varṣam udāharanti  21.38  
tenābdena parārdhakalpaguṇitaṃ brahmāyur ity ucyate
trailokyādhipatiḥ pradhānapuruṣo brahmāpy anityaḥ smṛtaḥ 
śeṣaṃ bhūtacaturvidhasya niyataṃ jīvasya kiṃ śocyate
tasmān nāsti jagatsusāravimalaṃ muktvā śivaṃ śāśvatam  21.39  

  iti vṛṣasārasaṃgrahe kalpanirṇayo nāmaikaviṃśatimo 'dhyāyaḥ  




janamejaya uvāca 
śruto 'thābjamukhād dharmasārasaṃgraham uttamam 
madhuraślakṣṇavāṇībhiḥ samyagvedārthasaṃyutam  22.1  
nyāyayuktaṃ mahāsāraṃ guhyajñānam anuttaram 
tṛpto 'smīhāmṛtaṃ pītvā janmamṛtyurujāpaham  22.2  
praśnam ekānya pṛcchāmi nāmahetuṃ tapodhana 
varṇagotrāśramaṃ tasmāc chrotum icchāmi te punaḥ  22.3  
vaiśampāyana uvāca 
śṛṇu rājann avahito yogendrasya mahātmanaḥ 
āśramaṃ varṇajātīnāṃ vakṣyāmy eva narādhipa  22.4  
himavaddakṣiṇe pārśve mṛgendraśikhare nṛpa 
mahendrapathagā nāma nadītīre narādhipa  22.5  
tatrāśramapadaṃ tasya puline sumanorame 
vasati sma mahābhāgas tattvapāraganispṛhaḥ  22.6  
śīlaśaucasamācāro jitadvandvo jitaśramaḥ 
jitamānabhayakrodho jitasarvaparigrahaḥ  22.7  
somavaṃśaprasūtās te kṣatriyā dvijatāṃ gatāḥ 
tapasā vinayācārair viṣṇunā dvijakalpitāḥ  22.8  
ajitā nāma tat pūrvaṃ kāmakrodhajitena tu 
saṃkalpas tasya rājendra kathayiṣyāmi tac chṛṇu  22.9  
adhyātmanagarasphītaḥ adhibhūtajanākulaḥ 
adhidaivatasāṃnidhyaṃ daśāyatana pañca ca  22.10  
daśayajñavrataṃ cīrṇaṃ daśakāmaparājitaḥ 
niyamān daśa saṃśritya daśa vāyava ṛtvijaḥ  22.11  
daśākṣareṇa mantreṇa daśadharmakriyāpadaḥ 
daśasaṃyamadīptāgnau jihvātejodaśendriyaḥ  22.12  
daśayogāsanāsīno daśadhyānaparāyaṇaḥ 
buddhir vedī mano yūpaḥ somapāno 'mṛtākṣaraḥ  22.13  
dakṣiṇābhaya bhūtebhyaḥ paśubandha svayaṃkṛtaḥ 
vinārthaṃ yajñam iṣṭvā tu kālaṃ ca kṣapayaty asau 
anarthayajñaṃ taṃ prāhur munayas tattvadarśinaḥ  22.14  
janamejaya uvāca 
daśayajñam ahaṃ śrotuṃ dehi māṃ dvijasattama 
daśakāmadaśadhyānaṃ daśayogadaśākṣaram  22.15  
vaiśampāyana uvāca 
brahmadevapitṛyajño yajño bhūtātitheś ca ha 
japo yogas tapo dhyānaṃ svādhyāyaś ca daśa smṛtaḥ  22.16  
patnīputrapaśubhṛtyadhanadhānyayaśaḥśriyaḥ 
māna bhoga daśa rājan daśakāma udāhṛtaḥ  22.17  
mānaso yaugapadyaś ca saṃkṣiptaś ca viśāmpate 
viśālā nāma yogaś ca tato dvikaraṇaḥ smṛtaḥ  22.18  
raviḥ somo hutāśaś ca sphaṭikāmbaram eva ca 
daśayogāsanāsīno nityam eva tapodhanaḥ  22.19  
anirodhamanāḥ sūkṣmaṃ dhyāyed yogaḥ sa mānasaḥ 
prāṇāyāmair mano ruddhvā yaugapadyaḥ sa ucyate  22.20  
brahmādistambaparyantaṃ sarvaṃ sthāvarajaṅgamam 
pralīyamānaṃ dhyāyeta kramāt sūkṣmaṃ vicintayet  22.21  
saṃkṣipta eṣa ākhyāto viśālāṃ chṛṇu tattvataḥ 
brahmādisūkṣmaparyantaṃ cintayīta vicakṣaṇaḥ  22.22  
saṃkṣiptāṃ ca viśālāṃ ca cintayīta parasparam 
eṣā dvikaraṇī nāma yogasya vidhir ucyate  22.23  
dehamadhye hṛdi jñeyaṃ hṛdimadhye tu paṅkajam 
paṅkajasya ca madhye tu karṇikāṃ viddhi gopate  22.24  
karṇikāyās tu madhye tu pañcabinduṃ vidur budhāḥ 
ravisomaśikhāṃ caiva sphaṭikāmbaram eva ca  22.25  
ravimaṇḍalamadhye tu bhāvayec candramaṇḍalam 
tasya madhye śikhāṃ dhyāyen nirdhūmajvalanaprabhām  22.26  
agnimadhye maṇiṃ dhyāyec chuddhadhārājalaprabham 
tasya madhye 'mbaraṃ dhyāyet susūkṣmaṃ śivam avyayam  22.27  
daśayogam idaṃ rājan kathitaṃ ca mayā tava 
daśadhyānaṃ samāsena kīrtitaṃ śṛṇu tad yathā  22.28  
ghoṣaṇī piṅgalā caiva vaidyutī candramālinī 
candrā mano'nugā caiva sukṛtā ca tathāparā  22.29  
saumyā nirañjanā caiva nirālambā ca kīrtitā 
supiṣitvāṅgulau śrotre dhvanim ākarṇayen naraḥ  22.30  
tat tad akṣaram ākarṇya amṛtatvāya kalpyate 
piṅgalāṃ tu śikhādhūmāṃ dhyāyen nityam atandritaḥ  22.31  
vimuktaḥ sarvapāpebhyo nirdvandvapadam āpnuyāt 
vaidyutī tu niśāmadhye lakṣate 'jam anāmayam  22.32  
pañcamāsasadābhyāsād divyacakṣur bhaven naraḥ 
bindumālāṃ tataḥ paśyet tarucchāyāsamāśritām  22.33  
jātyasphaṭikasaṃkāśaṃ dṛṣṭvā mucyati bandhanaiḥ 
dhyāyen mano'nugā nāma pakṣmīr āpīḍya locane  22.34  
śvetapītāruṇaṃ binduṃ dṛṣṭvā bhūyo na jāyate 
mano'nugādi ṣaṭ tv ete dhyānam uktaṃ mayā tava  22.35  

     paramāṇuḥ     

adhunānyat pravakṣyāmi paramāṇu caturvidham 
pārthivādicaturbhūtaṃ yair vyāptaṃ nikhilaṃ jagat 
lakṣaṇaṃ tasya rājendra śṛṇu vakṣyāmi sāmpratam  22.36  
pārthivordhvagatiḥ sūkṣmaḥ paramāṇu narādhipa 
pratyakṣadarśanaṃ dhyānaṃ lakṣayen niyataṃ śuciḥ  22.37  
mucyate sarvapāpebhyo rāhunā candramā yathā 
tena yo 'bhyasate nityaṃ sa yogī bhuvaneśvaraḥ  22.38  
adhogati mahārāja paramāṇu jalodbhavaḥ 
abhyased yad idaṃ rājan sarvapātakanāśanam  22.39  
āgneyaparamāṇūni tiryagūrdhvagatiḥ smṛtā 
ya idaṃ dhyāyate nityam uttamāṃ gatim āpnuyāt  22.40  
vāyavyaparamāṇūni adhordhvatiryag āsmṛtā 
na sa muhyati taṃ dṛṣṭvā vāyusambhava bhūpate  22.41  
catvāra ete rājendra paramāṇu nirīkṣate 
tena sarvamakhair iṣṭaṃ tena taptaṃ tapas tathā  22.42  
tena dattā mahī kṛtsnā saptasāgarasaṃvṛtā 
sarvatīrthābhiṣekaś ca sarvavratakriyā tathā  22.43  
anenaiva vidhānena daśadhyānaṃ narādhipa 
kurute avyavacchinnaṃ sarvakāmaphalapradam  22.44  

     daśākṣaramantraḥ     

daśākṣaramahārāja yogīndrasya mahātmanaḥ 
kathayāmi samāsena śṛṇuṣvāvahito bhava  22.45  
praṇavādisvarā trīṇi dīrghabindusamāyutam 
pañca pañca cavarge tu vāyubījam adhasthitam  22.46  
trayodaśasvarāyuktaṃ pañcama parikīrtitam 
pañcaviṃśatimaḥ ṣaṣṭha akṣaraḥ parikīrtitaḥ  22.47  
yādṛśaṃ pañcamaḥ proktaṃ saptame ca prayojayet 
akārasvarasaṃyuktaṃ sarvapātakanāśanam  22.48  
prathamaṃ pañcame varge tṛtīyasvarayojitam 
uktarekārasaṃyuktaṃ navamaṃ parikīrtitam  22.49  
daśamaḥ punar oṃkāraḥ mantraśreṣṭho daśākṣaraḥ 
japato dhyāyate vāpi pārthivādi krameṇa tu  22.50  
mucyate so 'pi saṃsāre saṃśayo nāsti bhūpate 
ācāramūlo dharmas tu dharmamūlo janārdanaḥ 
tena sarvajagad vyāptaṃ trailokyaṃ sa carācaraṃ  22.51  

     ācāravidhiḥ     

ācārāl labhatīha āyur atulam aiśvaryavittaṃ tathā
ācārāt sutam īpsitaṃ ca labhate śrīkīrtiprajñāyaśaḥ 
ācārāl labhate ca lakṣmim atulaṃ khyātiṃ tathaivottamam
ācārād iha mantradharmaparamaṃ prāpnoti niḥsaṃśayam  22.52  
janamejaya uvāca 
ācārāt prabhavānusaṅgakathitaṃ suśliṣṭadharmākaram
ācārāt katidhāṅga kīrtaya punas tṛptir na me jāyate 
sarvajñaḥ tvam ahaṃ śṛṇomi varadaṃ kiñcin na me śāśvaram
tan me kīrtaya dharmasāraśubhadam ācāramūlāśrayam  22.53  
vaiśampāyana uvāca 
nityaṃ namraśirodvijātiguruṣu śuśrūṣaṇaṃ daivatam
tiṣṭhenācamanena cāśanakaraṃ vāmāsthimānādaram 
sūryāgniśaśibandhur āryapurataḥ kuryān na cāvaśyakam
śasye bhasmani govrajedvijajalaṃ kuryān na cārkaṃ naraḥ  22.54  
pādenāgnijalaṃ spṛśen na ca guruṃ pādena pādaṃ tathā
śaucaṃ kārya jalādinā ca niyataṃ nādho jalaṃ kārayet 
kuryān nityabhivādanaṃ dvijaguror mātāpitṛr daivatam
etācāravidhiḥ samāsaniyamas tubhyaṃ mayā kīrtitam  22.55  

     striyaḥ     

janamejaya uvāca 
strīṇāṃ kiṃ priyam asti tad vada vibho saṃsārasārastriyām
kiṃ sadbhāva na vedmi tasya viṣaye kiṃ dveṣya kiṃ tātpriyam 
paśyāmi na ca tasya garbhakalayā prāpnoti niḥsaṃśayam
māyājālasahasragāpi yuvatī kurvanti bhartā priyam  22.56  
vaiśampāyana uvāca 
rājan kiṃ priyam asti arthaparataḥ paśyāmi nānyan nṛpe
putrārthaikaprayojanaṃ yuvatayaḥ svāyambhuvoktāmaraiḥ 
kāntā nityakalā pravartanakarī dharmasakhāyā satī
māyā vāpi karoti sadya manujātyaktānya vā sevate  22.57  
strīsaṅgaṃ parivarjayen narapate āyāsadaṃ duḥkhadam
mṛtyudvārabhayākaraṃ viṣagṛham āpat sughorālayam 
agnir mārutamattavāraṇasama tasyānugāmī sadā
strīhetor hatarāvaṇas tridaśapa indro 'pi visthāpitaḥ 
strīhetor api candramāstribhuvane dhiktāṃ gataś cāmaro 
daṇḍakṣo hatarāṣṭrapaurasahitaḥ kiṃ bhūya vakṣyāmy aham  22.58  

     vipramunibhikṣunirgranthiparivrājakarṣyādayaḥ     

janamejaya uvāca 
vipre kīdṛśalakṣaṇaṃ bhavati bho kīdṛg muniś cocyate
tenārthena bhaveta bhikṣu bhagavan nigranthi ko vā dvija 
kenārthena bhaved dvijendra bhagavan jñeyaḥ parivrājakaḥ
! jñeyāḥ kim ṛṣayaś ca lakṣaṇa muner icchāmi jñātuṃ punaḥ  22.59  
vaiśampāyana uvāca 
satyaṃ śaucam ahiṃsatā damaśamau bhūtānukampī sadā
ātmārāmajito svadharmanirataḥ sattvastha nityaṃ manaḥ 
kāmakrodhayamasvadāranirataḥ saṃtyajya lobhaḥ śanaiḥ
evaṃ yaḥ kurute dvijātisuvaraḥ śūdro 'pi yaḥ saṃyamī  22.60  
tasmāc chadmakavarjitaḥ sa bhagavān saṃsārabhībhidyakaḥ
yat tat sthānaparaṃ vrajanti puruṣāḥ tasmāt parivrājakaḥ 
granthidārasutaṃ dhanaṃś ca virati nirgranthika socyate
ramyante ṛṣir āśrame dhṛtimanas tasmād ṛṣiḥ socyate  22.61  
kāyavāṅmanadaṇḍatatparataras te daṇḍikarūcyate
saddharmaśravaṇaṃ vadanti śravaṇaḥ saddharmabrahmākṣaraḥ 
pāśaprakṣipataṃ paśutvasakalaṃ pāśūpatās te smṛtāḥ
vipre pāśupatādibhikṣusakalaṃ pṛṣṭo 'smy ahaṃ lakṣaṇam  22.62  
sarvaṃ tat kathito 'si lakṣaṇa mayā sandhiśvanirnāśanam
prajñāsaṃgrahaśītavardhanaparaṃ saṃsāranirmūlanam 
 
etaj jñānaparaṃ prabodham atulaṃ nityaṃ śivaṃ dhāryate  22.63  

  iti vṛṣasārasaṃgrahe dvāviṃśatitamo 'dhyāyaḥ  




janamejaya uvāca 
devānāṃ dānavānāṃ ca uttarāraṇim eva ca 
vidviṣanti ca te 'nyonyaṃ kāraṇaṃ tasya kīrtaya  23.1  
vaiśampāyana uvāca 
pāpapuṇyasvabhāvābhyāṃ devadaityasya bhūpate 
dharmapakṣasmṛto devo dānavo 'dharmapakṣataḥ  23.2  
hetunā tena rājendra anyonyaṃ vidviṣanti te 
devadveṣṭāsurāḥ sarve vibudhāś cāsuradviṣaḥ  23.3  

     dharmādharmavipakṣatā     

dharmādharmavipakṣatāṃ śṛṇu parāṃ bhūtānukampodayām
satyaṃ śaucam ahiṃsatā damaśamo nirmānam īrṣyāruṣā 
tṛṣṇālobharatasya kāmaviṣayaḥ sarvendriyāṇāṃ jayaḥ
ādhyātmeṣu ratiḥ prasannamanaso nirdvandvasarvālayaḥ  23.4  
pāpopekṣaṇaśaśvapuṇyamudito dīneṣu kāruṇyatā
dānaṃ śīladhṛtikṣamājapatapaḥ svādhyāyamaune ratiḥ 
yogābhyāsaratir divaukasagaṇe jñāne ca sāṃkhye tathā
akrodhārjavatejayajñam abhayaṃ saṃtoṣa adrohatā  23.5  
tyāgo mārdavahrīr acāpalaratir nyāsābhimāno grahāt
maitrībhāvasadārapaiśunamatir brāhmaṇyaśraddhānvitaḥ 
etācāra sadā narendra vibudhāḥ saṃkṣepataḥ kīrtitāḥ
daityānāṃ śṛṇu kīrtaye svavahito 'sambhāvya teṣāṃ nijam  23.6  
daityāḥ pāparatisvabhāvacapalā nirlajjadarpālasāḥ
kāmakrodhavaśāḥ suduṣṭamanasas tṛṣṇādhikā nirdayāḥ 
śaucācāravivarjitā gurugirānnānitya kuryuḥ kriyāḥ
jīvākarṣaṇajīvanaḥ pratidinaṃ mohāndharāgānvitāḥ  23.7  
nidrā nitya divā prasaktam aśuciḥ sūryodaye supyate
āśāpāśaśatair nibaddhahṛdayo hṛtvā parasvaṃ punaḥ 
mātsaryāt parapākabhedanirato mūlasya duṣpūratā
! nāstīkatvaparāṅganāsvabhirata utkocakāmaḥ sadā  23.8  
devabrāhmaṇa vidviṣanti satataṃ lobhāc ca kāryakriyā
dharmaṃ dūṣayate ca mūḍhamanasā āryaṃ ca tīrthaṃ tathā 
hantavyāny ahatāś ca manyabahavo visphūrjitam adruvan
daityānāṃ kathitaṃ ca cihna katicit sadbhāvataḥ kīrtitam  23.9  
martyeṣv eva narendra mānuṣam abhūd devāsurāṇāṃ nṛpaḥ
yo yaṃ proktaḥ svabhāvatām ubhayato mānuṣyaloke tathā 
yan me pṛcchitavān narendra kathitaṃ yat tvaṃ purā gopitam
vidveṣobhayakāraṇaṃ narapate kiṃ bhūya vakṣyāmy aham  23.10  

     nidrottpattiḥ     

janamejaya uvāca 
asti kautūhalaṃ cānyaṃ pṛcchāmi tvāṃ dvijottama 
kathaṃ nidrā samutpannā sarvabhūtavimohanī  23.11  
rātrau prajāyate kasmād divā kasmān na jāyate 
kasmāc ca kurute jantor nidrā netrapramīlanam 
etan me saṃśayaṃ chindhi sarvajño 'si dvijottama  23.12  
vaiśampāyana uvāca 
devī hy eṣā mahābhāgā nidrā netrāśrayā nṛṇām 
tasyā vaśaṃ gataṃ sarvaṃ jagatsthāvarajaṅgamam  23.13  
sadevadānavagaṇā gandharvoragarākṣasāḥ 
yakṣabhūtapiśācāś ca paśupakṣisarīsṛpāḥ  23.14  
guhyakāś ca mṛgā nāgā kiṃnarā jalajoragāḥ 
nidrāvaśagatāḥ sarve pāpmanā tv abhilaṅghitāḥ  23.15  
devadānavakarmānte tasminn amṛtasambhave 
mandarotthāpane viṣṇur devāsurasamāgame  23.16  
jāyate vigrahe tv eṣā kṛte hy amṛtamanthane 
rajas tamaś cāsuraṃ vai sattvaṃ devakṛtaiḥ śubhaiḥ  23.17  
tataḥ sattvamayī devī rajastamanivāsinī 
krodhajā vai sthitā madhye devadānavapakṣayoḥ  23.18  
tām adbhutamayīṃ dṛṣṭvā vismitā devadānavāḥ 
tasyāḥ prabhāvābhihatā dudruvas te diśo daśa  23.19  
tatra pītāmbaradharo viṣṇur ekas tu tiṣṭhati 
sābhigatvā viśālākṣī nārāyaṇam athābravīt  23.20  
devadānavanāthas tvaṃ tvayi sarvaṃ pratiṣṭhitam 
dehi deva mamāvāsaṃ yatrāhaṃ nivase sukham  23.21  
tato nārāyaṇas tuṣṭas tāṃ devīṃ pratyabhāṣata 
śarīre mama vastavyaṃ viṣṇur enām athābravīt  23.22  
tatas tāṃ vaiṣṇavaṃ tejaḥ pāpmanā samatiṣṭhata 
tataḥ śete sa vaikuṇṭhaḥ pāpmanā tv abhilaṅghitaḥ  23.23  
tasmin śayāne vitrastā devāsuragaṇās tathā 
ūcus te paramodvignāḥ śayānaṃ viṣṇum acyutam  23.24  
trātāraṃ nābhigacchāma uttiṣṭhottiṣṭha keśava 
tataḥ śaṅkhagadāpāṇir uttiṣṭhata mahābhujaḥ  23.25  
utthitaś ca viśālākṣaḥ pāpmanā tasya pṛṣṭhataḥ 
tataḥ sā vigrahavatī sthitā nārāyaṇālaye  23.26  
viṣṇur devāsuragaṇān idaṃ vacanam abravīt 
asmākaṃ vai śarīreṣu iyaṃ pāpmā viniḥsṛtā  23.27  
eṣābhisattvārasatā satyena bhaginī mama 
viśrutāṃ triṣu lokeṣu tāṃ pūjayatha māṃ yathā  23.28  
tato devāsuragaṇāḥ saptalokāḥ samānuṣāḥ 
vibhaktā vaiṣṇavī pāpmā teṣu sarveṣu devatā  23.29  
parvateṣv atha vṛkṣeṣu sāgareṣu saritsu ca 
tato nidrāvaśagataṃ jagat sthāvarajaṅgamam  23.30  
eṣotpattiś ca nidrāyā yathā vasati tac chṛṇu 
trīṇi sthānāni yasyā vai śarīreṣu śarīriṇām  23.31  
śleṣmapittānilasthāne trīṇi pakṣāṇi vāsinaḥ 
tamaḥ śleṣmāśrayā nidrā rajonidrā tu vātikā  23.32  
pittāśrayāṃ smṛtāṃ nidrāṃ sāttvikāṃ viddhi bhūpate 
ādityaprabhavaṃ tejas tasmin sattvaṃ pratiṣṭhati  23.33  
nidrā divā na bhavati tasmāt sattvaguṇātmikā 
yasmāt somodbhavā nidrā tamāṃsi ca rajāṃsi ca  23.34  
tasmād rātrau bhaven nidrā tāmasī harajātmikā 
yadā hi sarvāṅgagatau śrotāṃsi pratipadyate  23.35  
rajas tamaś ca niyatas tadā nidrā pravartate 
tamasy ūrdhvagataśroto hy akṣipakṣmāsamāśritā  23.36  
tamaḥ pravartate jantos tatas tv akṣnor nimīlanam 
nāsākṣikarṇaśrotāṃsi prayujyante kaphena tu  23.37  
hṛdayaṃ muhyate cāpi tamasā cāvṛtaṃ manaḥ 
sparśaṃ na vedayaty eva na śṛṇoti na paśyati  23.38  
nocchvāsayati nāsābhyāṃ vivṛtākṣimukho naraḥ 
eṣā nṛṇām antakarī nidrā vai tāmasī smṛtā  23.39  
akarmaṇy apravṛttiś ca mṛtavat svapate kṣitau 
nidrotpattiṃ vikāraṃ ca kathito 'smi narādhipa 
tasmān nidrāṃ na seveta tamomohapravardhanīm  23.40  

  iti vṛṣasārasaṃgrahe nidrotpattis trayoviṃśatimo 'dhyāyaḥ  




janamejaya uvāca 
devānāṃ dānavānāṃ ca vaiṣamyāni śrutāni me 
nidrāsambhavam āścaryaṃ tvatprasādena veditam  24.1  
trailokyavistarāyāmaṃ śrotum icchāmi bho dvija 
kasmiṃścin narakaṃ jñeyaṃ pātālaṃ ca dvijottama  24.2  
saptadvīpaṃ samicchāmi saptasāgaram eva ca 
merumūrdhaṃ ca viprendra devālayaṃ nibodha mām  24.3  

     trailokyaṃ narakāṇi ca     

vaiśampāyana uvāca 
śṛṇu saṃkṣepato rājan trailokyāyāmavistaram 
kālāgniḥ prathamo jñeyaḥ sarvādhastān nareśvara  24.4  
tasyopari nṛpaśreṣṭha jñeyā narakakoṭayaḥ 
rauravādi avīcyantaṃ yātanāsthānam ucyate  24.5  

     sapta pātālāḥ     

upariṣṭāt tu vijñeyāḥ pātālāḥ sapta eva tu 
ābhāsatālaḥ prathamaḥ svatālaś ca tataḥ param  24.6  
śītalaś ca gabhastiś ca śarkaraś ca śilātalam 
saptamaṃ tu mahātālaṃ śeṣanāgakṛtālayaḥ  24.7  
baliś ca daityarājendro rākṣasaś ca viśaṃkhaṇaḥ 
ity evam ādayaḥ sarve nāgadānavarākṣasāḥ  24.8  

     sapta dvīpāḥ priyavratasutāś   ca     

sapta dvīpās tato jñeyāḥ saptasāgarasaṃvṛtāḥ 
priyavratasya putro 'bhūd daśa rājaparākramaḥ   24.9  
agnīdhraś cāgnibāhuś ca medhā medhātithir vasuḥ 
jyotiṣmān dyutimān havyaḥ savanaḥ patra eva ca  24.10  
agnibāhuś ca medhā ca patraś caiva trayo janāḥ 
saṃsārabhayabhītena mokṣamārgasamāśritāḥ  24.11  
agnīdhraṃ prathamadvīpe abhyaṣiñcat priyavrataḥ 
plakṣadvīpeśvaraṃ cakre nāmnā medhātithiṃ tathā  24.12  
vasuś ca śālmalīdvīpe abhiṣikto mahīpatiḥ 
jyotiṣmantaṃ kuśadvīpe rājānam abhiṣecayet  24.13  
krauñcadvīpeśvaraṃ cakre dyutimantaṃ nareśvara 
śākadvīpeśvaraṃ havyaṃ puṣkare savanaḥ smṛtaḥ  24.14  
madhye puṣkaradvīpasya parvato mānasottaraḥ 
lokapālāḥ sthitās tatra caturbhiś caturo diśaḥ  24.15  
mahāvītaḥ smṛto varṣo dhātakī ca narādhipa 
tasya bāhyaḥ samudro 'bhūt svādūdaka iti smṛtaḥ  24.16  
catuḥṣaṣṭi smṛto lakṣo yojanānāṃ narādhipa 
puṣkaradvīpam antaś ca kṣīrodo nāma sāgaraḥ  24.17  
dvātriṃśallakṣavistāraḥ śākadvīpabahirvṛtaḥ 
jaladaś ca kumāraś ca sukumāramaṇīcakaḥ  24.18  
kusumottaramodaś ca saptamaṃ ca mahādrumam 
havyaputrāḥ smṛtāḥ sapta varṣanāma tathā smṛtaḥ  24.19  
dvīpāntaṃ dadhimaṇḍodakṣīrodārdhaṃ vinirdiśet 
krauñcadvīpasamudrānte sapta varṣās tu te smṛtāḥ  24.20  
kuśalo manonugaś coṣṇaḥ yāvanaś cāndhakārakaḥ 
muniś ca dundubhiś caiva sutā dyutimatas tu vai  24.21  
dadhyardhe ghṛtamaṇḍodaḥ kuśadvīpasamāvṛtaḥ 
tatrāpi saptavarṣe ca nāmataḥ śṛṇu bhārata  24.22  
udbhimān veṇumāṃś caiva svairannālambano dhṛtiḥ 
ṣaṣṭhaḥ prabhākaraś caiva kapilaḥ saptamaḥ smṛtaḥ  24.23  
ghṛtamaṇḍas tadardhena tasyānte madirodadhiḥ 
samantāc chālmalīdvīpo varṣāḥ saptaiva kīrtitāḥ  24.24  
śvetaś ca haritaś caiva jīmūto rohitas tathā 
vaidyuto mānasaś caiva suprabhaḥ saptamaḥ smṛtaḥ  24.25  
madirodadhito 'rdhena jñeyas tv ikṣurasodadhiḥ 
plakṣadvīpo vṛtas tena saptavarṣasamanvitaḥ  24.26  
śāntaś ca śiśiraś caiva sukhadānanda eva ca 
śivakṣemo dhruvaś caiva sapta medhātitheḥ sutāḥ  24.27  
lavaṇodas tu tasyānte jambūdvīpasamāvṛtaḥ 
lakṣayojanavistāra upadvīpasamanvitaḥ  24.28  
aṅgadvīpo yavadvīpo malayadvīpa eva ca 
śaṅkhadvīpakamudvīpo varāhadvīpa eva ca  24.29  
siṃha barhiṇadvīpaṃ ca padmaś cakras tathaiva ca 
vajraratnākaradvīpo haṃsakaḥ kumudas tathā  24.30  
lāṅgalo vṛṣadvīpaś ca dvīpo bhadrākaras tathā 
candradvīpaś ca sindhuś ca candanadvīpa eva ca 
upadvīpasahasrāṇi evamādīni kīrtitam  24.31  

     agnīdhraputrā jambudvīpe     

agnīdhro navavarṣeṣu navaputrān asiñcayat 
nābhiḥ kiṃpuruṣaś caiva harivarṣa ilāvṛtaḥ  24.32  
pañcamaṃ ramyakaṃ varṣaṃ ṣaṣṭhaṃ caiva hiraṇmayam 
kuravaḥ saptamo jñeyo bhadrāśvaś cāṣṭamaḥ smṛtaḥ  24.33  
navamaḥ ketumālo 'bhūn navavarṣāḥ prakīrtitāḥ 
himavaddakṣiṇe pārśve varṣo bhāratasaṃjñitaḥ  24.34  
atrāpi navabhedo 'bhūd bhāratātmajasambhavaḥ 
indradvīpaḥ kaśeruś ca tāmravarṇo gabhastimān  24.35  
nāgadvīpas tathā saumyo gāndharvaś cātha vāruṇaḥ 
ayaṃ ca navamo dvīpaḥ kumārīdvīpasaṃjñitaḥ 
dakṣiṇe hemakūṭasya varṣaḥ kiṃpuruṣaḥ smṛtaḥ  24.36  
niṣadho dakṣiṇapārśve harivarṣa iti smṛtaḥ 
merumūle tu rājendra jñeyo varṣa ilāvṛtaḥ  24.37  
uttaraṇeṇa  uttareṇa?  tu nīlasya varṣa ramyaka ucyate 
śveta uttarato jñeyo varṣaramyahiraṇmayaḥ  24.38  
tasya uttarato jñeyas triśṛṅgavaraparvataḥ 
tasya cottarapārśve tu varṣaḥ kuruvale smṛtaḥ  24.39  
pūrvaṃ bhadrāśvato jñeyaḥ ketumālas tu paścime 
himaṃvān hemakūṭaś ca niṣadho nīla eva ca  24.40  
śvetaś ca śṛṅgavantaś ca ṣaḍ ete varṣaparvatāḥ 
aśītinavatīlakṣaḥ   varṣaparvatam āyatam  24.41  
himavān hemakūṭaś ca niṣadhaś ceti dakṣiṇa 
śvetaś caivatriśṛṅgaś ca nīlaś caiva tathottare  24.42  
niṣadho nīlamadhye tu meruḥ śailamanoramaḥ 
praviṣṭaṣoḍaśādhas tāṃ caturāśītim ucchṛtaḥ  24.43  
yojanānāṃ sahasrāṇi dvātriṃśad ūrdha ! vistṛtaḥ 
brahmāmanovatī nāma pureva satimadhyame  24.44  
devarājo 'marāvatyām agnis tejovatī pure  24.45  
yamaḥ saṃyamanī nāma nityaṃ vasati bhūpate 
naiṛtir vasati nityaṃ ramye śuddhavatī pure  24.46  
varuṇo bhogavatyāṃ tu vāyor gandhavatī purī 
mahodayāpurī ramyā somasyālayaraṃ smṛtam  24.47  
yaśovatī purī ramyānnityam āste triśūlinaḥ 
tatragaṅgā catuḥbhinnā nipatantī mahītale  24.48  
uttare paścime caiva pūrvadakṣiṇatas tathā 
pūrvaṃ gaṅgā sravatyāccālakānandā ca dakṣiṇe  24.49  
śītā paścimagā gaṅgā bhadrasomā tathottare 
ṣaṣṭiyojanasāhasraṃ nirālambā nipatya ca  24.50  
bhadrāśvaṃ plāvayitvā tu vanāny upavanāni ca 
droṇasthalī girīṇāṃ ca atikramyārṇavaṃ gatā  24.51  
tathaivālakanandā ca gatāśailenanimnagā 
gaṅgā bhāratavarṣaṃ ca praviṣṭālavaṇo dadhim  24.52  
plāvayitvā sthalīn sarvān mānuṣākaluṣāpahā 
paścimena gatāgaṅgā sītānāmā ca bhārataḥ  24.53  
plāvayet ketumālāṃ ca kṣetraśaivavanasthalīm 
atikramyārṇavagatā sthalīdroṇī ca nimnagā  24.54  
bhadrasomanadīty evaṃ plāvayitvottaraṃ kurun 
sthalī prasravaṇadroṇīm atikramyārṇavaṃ gatā  24.55  
mero vai dakṣiṇe pārśve jambūvṛkṣaḥ sanātanaḥ 
tena nāmāṅkito rājan jambūdvīpa iti śrutam  24.56  
koṭīṣoḍaśabhiś caiva ayutāni trayodaśa 
adhordhayāma rājendra kṣityāvaraṇam antataḥ  24.57  
navalakṣādhikaṃ rājan pañcakoṭī mahī smṛtā 
yojanānāṃ tu vijñeyaḥ pṛthivyāyām avistarāt  24.58  
svādūdakasya ca bahir lokāloko mahāgiriḥ 
kañcanidviguṇābhūmi tasmād giribahi smṛtaḥ  24.59  
tasmād bāhyaḥ samudro bhūd garbhādeti samudrarāṭ 
aṣṭāviṃśatikaṃ lakṣaṃ śatalakṣāṇi vistaram  24.60  
etad bhūrlokavistāro hy ata ūrdhva bhuvaḥ smṛtaḥ 
svarlokāsyapareṇaiva maharlokam ataḥ param  24.61  
janalokas tapaḥ satyaṃ kramaśaḥ parikīrtitam 
brahmalokaḥ smṛtaḥ satyaṃ viṣṇulokam ataḥ param  24.62  

     śivalokaḥ     

tasmāt pareṇa bodhavyaṃ divyadhyānapuraṃ mahat 
sahasrabhaumaprāsādaṃ vaidūryamaṇitoraṇam  24.63  
nānāratnavicitrāṇi nānābhūtagaṇākulam 
sarvakāmasamṛddhāni pūrṇaṃ tatra manoharaiḥ  24.64  
tatra siṃhāsane divye sarvaratnavibhūṣite 
tatrāste bhagavān rudraḥ somāṅkitajaṭādharaḥ  24.65  
tryakṣatribhuvanaśreṣṭhas triśūlī tridaśādhipaḥ 
devyā saha mahābhāgo gaṇaiś ca parivāritaḥ  24.66  
skandanandipurogaś ca gaṇakoṭiśatākulaḥ 
anekarudrakanyābhi rūpiṇībhir alaṅkitaḥ  24.67  
tatra puṇyanadī sapta sarvapāpāpanodanī 
suvarṇavālukādivyā ratnapāṣāṇaśobhitā  24.68  
pāvanī ca vareṇyā ca varārhāvaradā varā 
vareśāvarabhadrā ca suprasannā jalāśivā  24.69  
anekakusumārāmā ratnapuṣpaphaladrumāḥ 
anekaratnaprākārā yojanāyutam ucchritāḥ  24.70  
ahiṃsāsatyaniratāḥ kāmakrodhavivarjitāḥ 
dhyānayogaratānityaṃ tatra modanti te narāḥ   24.71  
tatra gomātaras sarvā nivasanti yatavratāḥ 
golokaḥ śivalokaś ca eka eva vidhīyate  24.72  
tasmād ūrdhaṃ paraṃ jñeyaṃ sthānatrayam anuttamam 
kandagaurī maheśānaṃ nityaśuddhaṃ paraṃ śivam  24.73  
dinakṛt koṭisaṅkāsam anopamyaṃ sanātanam 
ādityāda ! śivāntaś ca dvistheṇordhvakramaiḥ mṛstaḥ  smṛtaḥ   24.74  

     śāstravarṇanā     

abhyantare tat kathito 'dya sāraṃ
kim anya rājan kathayāmi sāram 
jñānārṇavaṃ kīrtita dharmasāram
purāṇavedopaniṣatsusāram  24.75  
yathā hi rājā parivāramadhye
yathāntavartī bahivartin eva 
bhuñjanti bhogān satatāntavartī
kleśādhikaṃ nitya bahiḥsthitānām  24.76  
yathaiva rājā kariṇo 'ntadantam
bhuñjanti bhogān satataṃ narendra 
yudhyeta rājā bahirdantabhogair
yadantaraṃ paśya samānajātam  24.77  
na dānatulyaṃ tv abhayapradasya
na yajñatulyaṃ jita indriyasya 
na cārthatulyaṃ jitakāminaś ca
na dharmatulyaṃ damakāmitasya  24.78  
bahvantaraṃ naiva hi dharmayoś ca
kleśādhikaṃ bāhyaphalālpasāram 
yad atra dharmaṃ phalanaiṣṭhikasya
na tulya koṭīśatayājināpi  24.79  
etat pavitraṃ paramaṃ sadharmam
purā yathoktaṃ parameśvareṇa 
mayāpi tulyaṃ kathitaṃ yathāvat
purāṇavedopaniṣatsusāram  24.80  
sadojasaubhāgyam atīva medhā
nirutsukaḥ saumyam anuttamaṃ ca 
suputrapautraṃ na vichinnagotram
bhavanti vidyādharalokapūjyam  24.81  
yaśaśriyaṃ kīrtir atīva tejo
janapriyo dhānyadhanāyuvṛddhim 
prabodhaprajñārujadharmavṛddhim
bhavanti taṃ śāstrasadābhiyogī  24.82  
yaśasvinī āryasuvarṇaśṛṅgī
vedāntavipradvijagāyaneṣu 
dattvā phalaṃ tīrtham anuttameṣu
śṛṇvanti ye tasya bhavet sapuṇyam  24.83  
daśādhikaṃ vācayituś ca puṇyam
śatādhikaṃ yaḥ paṭhati prabhāte 
sahasraśaḥ pustakṛtasya puṇyam
pare 'bhyaste kīrtayate 'yutāni  24.84  
adhītya yasyoragataṃ suśāstram
samastamadhyāyam anukramena 
daśāyutāṅgo dadatuś ca puṇyam
labhaty asaṃdigdhayathādinaikaṃ  24.85  
yenedaṃ śāstrasāram avikalamanasā yo 'bhyaset tatprayatnāt
vyakto 'sau siddhayogī bhavati ca niyataṃ yas tu cittaprasannaḥ 
pitryaṃ yo gītapūrvaṃ pratidina śataśa uddhriyante ca sarve
ātmānaṃ nirvikalpaṃ śivapadam asamaṃ prāpnuvantīha sarve  24.86  

  iti vṛṣasārasaṃgrahe śāstravarṇanā nāma caturviṃśatitamo 'dhyāyaḥ samāptaḥ  

  vṛṣasārasaṃgrahaḥ samāpta iti  
