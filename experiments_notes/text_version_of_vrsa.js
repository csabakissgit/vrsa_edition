let text = "anādimadhyāntam anantapāraṃ  LINEBREAK susūkṣmam avyaktajagatsusāram| LINEBREAK harīndrabrahmādibhir āptam agraṃ LINEBREAK praṇamya vakṣye vṛṣasārasaṃgraham||1.1|| LINEBREAK ---- janamejayavaiśampāyanasaṃvādaḥ ---- LINEBREAK śatasāhasrikaṃ granthaṃ sahasrādhyāyam uttamam| LINEBREAK parva cāsya śataṃ pūrṇaṃ śrutvā bhāratasaṃhitām||1.2|| LINEBREAK atṛptaḥ puna papraccha vaiśampāyanam eva hi| LINEBREAK janamejaya yat pūrvaṃ tac chṛṇu tvam atandritaḥ||1.3|| LINEBREAK janamejaya uvāca| LINEBREAK bhagavan sarvadharmajña sarvaśāstraviśārada| LINEBREAK asti dharmaṃ paraṃ guhyaṃ saṃsārārṇavatāraṇam||1.4|| LINEBREAK dvaipāyanamukhodgīrṇaṃ dharmaṃ yat tad dvijottama| LINEBREAK kathayasva hi me tṛptiṃ kuru yatnāt tapodhana ||1.5|| LINEBREAK vaiśampāyana uvāca| LINEBREAK śṛṇu rājann avahito dharmākhyānam anuttamam| LINEBREAK vyāsānugrahasamprāptaṃ guhyadharmaṃ śṛṇotu me||1.6|| LINEBREAK anarthayajñakartāraṃ tapovrataparāyaṇam| LINEBREAK śīlaśaucasamācāraṃ sarvabhūtadayāparam||1.7|| LINEBREAK jijñāsanārthaṃ praśnaikaṃ viṣṇunā prabhaviṣṇunā| LINEBREAK dvijarūpadharo bhūtvā papraccha vinayānvitaḥ||1.8|| LINEBREAK ---- brahmavidyā ---- LINEBREAK [vigatarāga uvāca|] LINEBREAK brahmavidyā kathaṃ jñeyā rūpavarṇavivarjitā| LINEBREAK svaravyañjananirmuktam akṣaraṃ kimu tat param||1.9|| LINEBREAK anarthayajña uvāca| LINEBREAK anuccāryam asandigdham avicchinnam anākulam| LINEBREAK nirmalaṃ sarvagaṃ sūkṣmam akṣaraṃ kimu tatparam||1.10|| LINEBREAK ---- kālapāśaḥ ---- LINEBREAK vigatarāga uvāca| LINEBREAK dehī dehe kṣayaṃ yāte bhūjalāgniśivādibhiḥ| LINEBREAK yamadūtaiḥ kathaṃ nīto nirālambo nirañjanaḥ||1.11|| LINEBREAK kālapāśaiḥ kathaṃ baddho nirdehaś ca kathaṃ vrajet| LINEBREAK svargaṃ vā sa kathaṃ yāti nirdeho bahudharmakṛt| LINEBREAK etan me saṃśayaṃ brūhi jñātum icchāmi tattvataḥ||1.12|| LINEBREAK anarthayajña uvāca| LINEBREAK atisaṃśayakaṣṭaṃ te pṛṣṭo 'haṃ dvijasattama| LINEBREAK durvijñeyaṃ manuṣyais tu devadānavapannagaiḥ||1.13|| LINEBREAK karmahetuḥ śarīrasya utpattir nidhanaṃ ca yat| LINEBREAK sukṛtaṃ duṣkṛtaṃ caiva pāśadvayam udāhṛtam||1.14|| LINEBREAK tenaiva saha saṃyāti narakaṃ svargam eva vā| LINEBREAK sukhaduḥkhaṃ śarīreṇa bhoktavyaṃ karmasambhavam||1.15|| LINEBREAK hetunānena viprendra dehaḥ sambhavate nṛṇām| LINEBREAK yaṃ kālapāśam ity āhuḥ śṛṇu vakṣyāmi suvrata||1.16|| LINEBREAK na tvayā viditaṃ kiñcij jijñāsyasi kathaṃ dvija| LINEBREAK kālapāśaṃ ca viprendra sakalaṃ vettum arhasi||1.17|| LINEBREAK kalākalitakālaṃ ca kālatattvakalāṃ śṛṇu| LINEBREAK truṭidvayaṃ nimeṣas tu nimeṣadviguṇā kalā||1.18|| LINEBREAK kalādviguṇitā kāṣṭhā kāṣṭhā vai triṃśatiḥ kalā| LINEBREAK triṃśatkalā muhūrtaś ca mānuṣena dvijottama||1.19|| LINEBREAK muhūrtatriṃśakenaiva ahorātraṃ vidur budhāḥ| LINEBREAK ahorātraṃ punas triṃśan māsam āhur manīṣiṇaḥ||1.20|| LINEBREAK samā dvādaśa māsāś ca kālatattvavido janāḥ| LINEBREAK śataṃ varṣasahasrāṇi trīṇi mānuṣasaṃkhyayā||1.21|| LINEBREAK ṣaṣṭiṃ caiva sahasrāṇi kālaḥ kaliyugaḥ smṛtaḥ| LINEBREAK dviguṇaḥ kalisaṃkhyāto dvāparo yuga saṃjñitaḥ||1.22|| LINEBREAK tretā tu triguṇā jñeyā catuḥ kṛtayugaḥ smṛtaḥ| LINEBREAK eṣā caturyugāsaṃkhyā kṛtvā vai hy ekasaptatiḥ||1.23|| LINEBREAK manvantarasya caikasya jñānam uktaṃ samāsataḥ| LINEBREAK kalpo manvantarāṇāṃ tu caturdaśa tu saṃkhyayā||1.24|| LINEBREAK daśa kalpasahasrāṇi brahmāhaḥ parikalpitam| LINEBREAK rātrir etāvatī proktā munibhis tattvadarśibhiḥ||1.25|| LINEBREAK rātryāgame pralīyante jagat sarvaṃ carācaram| LINEBREAK ahāgame tathaiveha utpadyante carācaram||1.26|| LINEBREAK parārdhaparakalpāni atītāni dvijottama| LINEBREAK anāgataṃ tathaivāhur bhṛgurādimaharṣayaḥ||1.27|| LINEBREAK yathārkagrahatārendu bhramato dṛśyate tv iha| LINEBREAK kālacakraṃ bhramatvaiva viśramaṃ na ca vidmahe||1.28|| LINEBREAK kālaḥ sṛjati bhūtāni kālaḥ saṃharate punaḥ| LINEBREAK kālasya vaśagāḥ sarve na kālavaśakṛt kvacit||1.29|| LINEBREAK caturdaśaparārdhāni devarājā dvijottama| LINEBREAK kālena samatītāni kālo hi duratikramaḥ||1.30|| LINEBREAK eṣa kālo mahāyogī brahmā viṣṇuḥ paraḥ śivaḥ| LINEBREAK anādinidhano dhātā sa mahātmā namaskuru||1.31|| LINEBREAK ---- parārdhādi ---- LINEBREAK vigatarāga uvāca| LINEBREAK śrutaṃ vai kālacakraṃ tu mukhapadmaviniḥsṛtam| LINEBREAK parārdhaṃ ca paraṃ caiva śrotuṃ vaḥ pratidīpitam||1.32|| LINEBREAK anarthayajña uvāca| LINEBREAK ekaṃ daśaṃ śataṃ caiva sahasram ayutaṃ tathā| LINEBREAK prayutaṃ niyutaṃ koṭim arbudaṃ vṛndam eva ca||1.33|| LINEBREAK kharvaṃ caiva nikharvaṃ ca śaṅkuḥ padmaṃ tathaiva ca| LINEBREAK samudro madhyam antaṃ ca parārdhaṃ ca paraṃ tathā||1.34|| LINEBREAK sarve daśaguṇā jñeyāḥ parārdhaṃ yāvad eva hi| LINEBREAK parārdhadviguṇenaiva parasaṃkhyā vidhīyate||1.35|| LINEBREAK parāt parataraṃ nāsti iti me niścitā matiḥ| LINEBREAK purāṇavedapaṭhitā mayākhyātā dvijottama||1.36|| LINEBREAK ---- brahmāṇḍam ---- LINEBREAK vigatarāga uvāca| LINEBREAK brahmāṇḍaṃ kati vijñeyaṃ pramāṇaṃ prāpitaṃ kvacit| LINEBREAK kati cāṅgulimūrdheṣu sūryas tapati vai mahīm||1.37|| LINEBREAK anarthayajña uvāca| LINEBREAK brahmāṇḍānāṃ prasaṃkhyātuṃ mayā śakyaṃ kathaṃ dvija| LINEBREAK devās te 'pi na jānanti mānuṣāṇāṃ ca kā kathā||1.38|| LINEBREAK paryāyeṇa tu vakṣyāmi yathāśakyaṃ dvijottama| LINEBREAK brahmaṇā yat purākhyāto mātariśvā yathā tathā||1.39|| LINEBREAK śivāṇḍābhyantareṇaiva <crux>sarveṣām iva bhūritāḥ</crux>| LINEBREAK daśanāma diśāṣṭānāṃ brahmāṇḍe kīrtitaṃ śṛṇu||1.40|| LINEBREAK ---- daśa nāmāni digaṣṭakānām ---- LINEBREAK sahāsaha sahaḥ sahyo visahaḥ saṃhato 'sabhā| LINEBREAK prasaho 'prasahaḥ sānuḥ pūrvato daśa nāyakāḥ||1.41|| LINEBREAK prabhāso bhāsano bhānuḥ pradyoto dyutimo dyutiḥ| LINEBREAK dīptatejāś ca tejāś ca tejā tejavaho daśa||1.42|| LINEBREAK āgneye tv etad ākhyātaṃ yāmye śṛṇv atha bho dvija| LINEBREAK yamo 'tha yamunā yāmaḥ saṃyamo yamuno 'yamaḥ||1.43|| LINEBREAK saṃyano yamanoyāno yaniyugmā yanoyanaḥ| LINEBREAK nagajo naganā nando nagaro naga nandanaḥ||1.44|| LINEBREAK nagarbho gahano guhyo gūḍhajo daśa tatparaḥ| LINEBREAK vāruṇena pravakṣyāmi śṛṇu vipra nibodha me||1.45|| LINEBREAK babhraḥ setur bhavodbhadraḥ prabhavodbhavabhājanaḥ| LINEBREAK bharaṇo bhuvano bhartā daśaite varuṇālayāḥ||1.46|| LINEBREAK nṛgarbho 'suragarbhaś ca devagarbho mahīdharaḥ| LINEBREAK vṛṣabho vṛṣagarbhaś ca vṛṣāṅko vṛṣabhadhvajaḥ||1.47|| LINEBREAK jñātavyaś ca tathā samyag vṛṣajo vṛṣanandanaḥ| LINEBREAK nāyakā daśa vāyavye kīrtitā ye mayā dvija||1.48|| LINEBREAK sulabhaḥ sumanaḥ saumyaḥ suprajaḥ sutanuḥ śivaḥ| LINEBREAK sata satya layaḥ śambhur daśanāyakam uttare||1.49|| LINEBREAK indu bindu bhuvo vajra varado vara varṣaṇaḥ| LINEBREAK ilano valino brahmā daśeśāneṣu nāyakāḥ||1.50|| LINEBREAK aparo vimalo moho nirmalo mana mohanaḥ| LINEBREAK akṣayaś cāvyayo viṣṇur varado madhyame daśa||1.51|| LINEBREAK sarveṣāṃ daśam īśānāṃ parivāraśataṃ śataṃ| LINEBREAK śatānāṃ pṛthag ekaikaṃ sahasraiḥ parivāritam||1.52|| LINEBREAK sahasreṣu ca ekaikam ayutaiḥ parivāritam| LINEBREAK ayutaṃ prayutair vṛndaiḥ prayutaṃ niyutair vṛtaḥ||1.53|| LINEBREAK ekaikasya parīvāro niyutaḥ pṛthag eva ca| LINEBREAK koṭibhir daśakoṭyena ekaikaḥ parivāritaḥ||1.54|| LINEBREAK daśakoṭiṣu ekaikaṃ vṛndavṛndabhṛtair vṛtam| LINEBREAK vṛndavargeṣu ekaikaṃ kharvabhiḥ parivāritam||1.55|| LINEBREAK kharvavargeṣu ekaikaṃ daśakharvagaṇair vṛtam| LINEBREAK daśakharveṣu ekaikaṃ śaṅkubhiḥ parivāritam||1.56|| LINEBREAK śaṅkubhiḥ pṛthag ekaikaṃ padmena parivāritam| LINEBREAK padmavargeṣu ekaikaṃ samudraiḥ parivāritam||1.57|| LINEBREAK samudreṣu tathaikaikaṃ madhyasaṃkhyais tu tair vṛtam| LINEBREAK madhyasaṃkhyeṣu ekaikam anantaiḥ parivāritam||1.58|| LINEBREAK ananteṣu ca ekaikaṃ parārdhaparivāritam| LINEBREAK parārdheṣu ca ekaikaṃ pareṇa parivāritam| LINEBREAK eṣa vai kathito vipra śakyaṃ sāṃkhyam udīritam||1.59|| LINEBREAK ---- pramāṇam ---- LINEBREAK pramāṇaṃ śṛṇu me vipra saṃkṣepād bruvato mama| LINEBREAK candrodaye pūrṇamāsyāṃ vapur aṇḍasya tādṛśam||1.60|| LINEBREAK koṭikoṭisahasraṃ tu yojanānāṃ samantataḥ| LINEBREAK aṇḍānāṃ ca parīmāṇaṃ brahmaṇā parikīrtitam||1.61|| LINEBREAK saptakoṭisahasrāṇi saptakoṭiśatāni ca| LINEBREAK viṃśakoṭiṣu gulmeṣu ūrdhvatas tapate raviḥ||1.62|| LINEBREAK pramāṇaṃ nāma saṃkhyā ca kīrtitāni samāsataḥ| LINEBREAK brahmāṇḍaṃ cāprameyāṇāṃ lakṣaṇaṃ parikīrtitam||1.63|| LINEBREAK ---- vyāsāḥ ---- LINEBREAK purāṇāśīsahasrāṇi śatāni dvijasattama| LINEBREAK brahmaṇā kathitaṃ pūrṇaṃ mātariśvā yathātatham||1.64|| LINEBREAK vāyunā pāda saṃkṣipya prāptaṃ cośanasaṃ purā| LINEBREAK tenāpi pāda saṃkṣipya prāptavāṃś ca bṛhaspatiḥ||1.65|| LINEBREAK bṛhaspatis tu provāca sūryaṃ triṃśatsahasrikam| LINEBREAK pañcaviṃśatsahasrāṇi mṛtyuṃ prāha divākaraḥ||1.66|| LINEBREAK ekaviṃśatsahasrāṇi mṛtyunendrāya kīrtitam|  LINEBREAK indreṇāha vasiṣṭhāya viṃśatślokasahasrikam||1.67|| LINEBREAK aṣṭādaśasahasrāṇi tena sārasvatāya tu| LINEBREAK sārasvatas tridhāmāya sahasradaśa sapta ca||1.68|| LINEBREAK ṣoḍaśānāṃ sahasrāṇi bharadvājāya vai tataḥ| LINEBREAK daśa pañcasahasrāṇi trivṛṣāya abhāṣata||1.69|| LINEBREAK caturdaśasahasrāṇi antarīkṣāya vai tataḥ| LINEBREAK trayyāruṇiṃ sahasrāṇi trayodaśa abhāṣata||1.70|| LINEBREAK trayyāruṇis tu viprendro dhanaṃjayam abhāṣata| LINEBREAK dvādaśāni sahasrāṇi saṃkṣipya punar abravīt||1.71|| LINEBREAK kṛtaṃjayāya samprāpto dhanaṃjayamahāmuniḥ| LINEBREAK kṛtaṃjayād dvijaśreṣṭha ṛṇaṃjayamahātmane||1.72|| LINEBREAK ṛṇañjayāt punaḥ prāpto gautamāya maharṣiṇe| LINEBREAK gautamāc ca bharadvājas tasmād dharyadvatāya tu||1.73|| LINEBREAK rājaśravās tataḥ prāptaḥ somaśuṣmāya vai tataḥ| LINEBREAK somaśuṣmāt tataḥ prāptas tṛṇabindus tu bho dvija||1.74|| LINEBREAK tṛṇabindus tu vṛkṣāya vṛkṣaḥ śaktim abhāṣata| LINEBREAK śaktiḥ parāśaraṃ prāha jātūkarṇāya vai tataḥ||1.75|| LINEBREAK dvaipāyanaṃ tu provāca jātūkarṇo maharṣiṇam| LINEBREAK romaharṣāya samprāpto dvaipāyanamahāmuniḥ||1.76|| LINEBREAK romaharṣāya provāca putrāyāmitabuddhaye| LINEBREAK daśadve ca sahasrāṇi purāṇaṃ samprakāśitam| LINEBREAK mānuṣāṇāṃ hitārthāya kiṃ bhūyaḥ śrotum icchasi||1.77|| LINEBREAK ||iti vṛṣasārasaṃgrahe brahmāṇḍasaṃkhyā nāmādhyāyaḥ prathamaḥ|| LINEBREAK "
