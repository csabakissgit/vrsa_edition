vigatarāga uvāca|*
kimarthaṃ dharmam ity āhuḥ katimūrtiś ca kīrtyate|
katipādavṛṣo jñeyo gatis tasya kati smṛtāḥ ||3.1||
kautūhalaṃ mamotpannaṃ saṃśayaṃ chindhi tattvataḥ|
kasya putro muniśreṣṭha prajās tasya kati smṛtāḥ ||3.2||
anarthayajña uvāca|*
dhṛtir ity eṣa dhātur vai paryāyaḥ parikīrtitaḥ|
ādhāraṇān mahattvāc ca dharma ity abhidhīyate ||3.3|| 
śrutismṛtidvayor mūrtiś catuṣpādavṛṣaḥ sthitaḥ|
caturāśrama yo dharmaḥ kīrtitāni manīṣibhiḥ ||3.4||
gatiś ca pañca vijñeyāḥ śṛṇu dharmasya bho dvija|
devamānuṣatiryaṃ ca narakasthāvarādayaḥ ||3.5||
brahmaṇo hṛdayaṃ bhittvā jāto dharmaḥ sanātanaḥ|
tasya patnī mahābhāgā trayodaśa sumadhyamāḥ ||3.6||
dakṣakanyā viśālākṣī śraddhādyāḥ sumanoharāḥ|
tasya putrāś ca pautrāś ca anekāś ca babhūva ha|
eṣa dharmanisargo 'yaṃ kiṃ bhūyaḥ śrotum icchasi ||3.7||
vigatarāga uvāca|*
dharmapatnī viśeṣeṇa putras tebhyaḥ pṛthak pṛthak|
śrotum icchāmi tattvena kathayasva tapodhana ||3.8||
anarthayajña uvāca|*
śraddhā lakṣmīr dhṛtis tuṣṭiḥ puṣṭir medhā kriyā lajjā|
buddhiḥ śāntir vapuḥ kīrtiḥ siddhiḥ prasūtisambhavāḥ ||3.9||
śraddhā kāmaḥ suto jāto darpo lakṣmīsutaḥ smṛtaḥ|
dhṛtyās tu niyamaḥ putraḥ saṃtoṣas tuṣṭijaḥ smṛtaḥ ||3.10||
puṣṭyā lābhaḥ suto jāto medhāputraḥ śrutas tathā|
kriyāyās tv abhayaḥ putro daṇḍaḥ samaya eva ca ||3.11||
lajjāyā vinayaḥ putro buddhyā bodhaḥ sutaḥ smṛtaḥ|
lajjāyāḥ sudhiyaḥ putra apramādaś ca tāv ubhau ||3.12||
kṣemaḥ śāntisuto vindyād vyavasāyo vapoḥ sutaḥ|
yaśaḥ kīrtisuto jñeyaḥ sukhaṃ siddher vyajāyata|
svāyambhuve 'ntare tv āsan kīrtitā dharmasūnavaḥ ||3.13||
vigatarāga uvāca|*
mūrtidvayaṃ kathaṃ dharmaṃ kathayasva tapodhana|
kautūhalam atīvaṃ me kartaya jñānasaṃśayam ||3.14||
anarthayajña uvāca|*
śrutismṛtidvayor mūrtir dharmasya parikīrtitā|
dārāgnihotrasambandham ijyā śrautasya lakṣaṇam|
smārto varṇāśramācāro yamaiś ca niyamair yutaḥ ||3.15||
yamaś ca niyamaś caiva dvayor bhedam ataḥ śṛṇu|
ahiṃsā satyam asteyam ānṛśaṃsyaṃ damo ghṛṇā ||3.16||
dhanyāpramādo mādhuryam ārjavaṃ ca yamā daśa|
ekaikasya punaḥ pañcabhedam āhur manīṣiṇaḥ ||3.17||
ahiṃsādi pravakṣyāmi śṛṇuṣvāvahito dvija|
trāsanaṃ tāḍanaṃ bandho māraṇaṃ vṛttināśanam|
hiṃsāṃ pañcavidhām āhur munayas tattvadarśinaḥ ||3.18||
kāṣṭhaloṣṭakaśādyais tu tāḍayantīha nirdayāḥ|
tatprahāravibhinnāṅgo mṛtavadhyam avāpnuyāt ||3.19||
baddhvā pādau bhujoraś ca śirorukkaṇṭhapāśitāḥ|
anāhatā mriyanty evaṃ vadho bandhanajaḥ smṛtaḥ ||3.20||
śatrucaurabhayair ghoraiḥ siṃhavyāghragajoragaiḥ|
trāsanād vadham āpnoti anyair vāpi suduḥsahaiḥ ||3.21||
yasya yasya hared vittaṃ tasya tasya vadhaḥ smṛtaḥ|
vṛttijīvābhibhūtānāṃ tadvārān nihataḥ smṛtaḥ ||3.22||
viṣavahniśaraśastrair māyāyogabalena vā|
hiṃsakāny āhu viprendra munayas tattvadarśinaḥ ||3.23||
ahiṃsā paramaṃ dharmaṃ yas tyajet sa durātmavān|
kleśāyāsavinirmuktaṃ sarvadharmaphalapradam ||3.24||
nātaḥ parataro mūrkho nātaḥ parataraṃ tamaḥ|
nātaḥ parataraṃ duḥkhaṃ nātaḥ parataro 'yaśaḥ ||3.25||
nātaḥ parataraṃ pāpaṃ nātaḥ parataraṃ viṣam|
nātaḥ paratarāvidyā nātaḥ paraṃ tapodhana ||3.26||
yo hinasti na bhūtāni udbhijjādi caturvidham|
sa bhavet puruṣaḥ śreṣṭhaḥ sarvabhūtadayānvitaḥ ||3.27||
sarvabhūtadayāṃ nityaṃ yaḥ karoti sa paṇḍitaḥ|
sa yajvā sa tapasvī ca sa dātā sa dṛḍhavrataḥ ||3.28||
ahiṃsā paramaṃ tīrtham ahiṃsā paramaṃ tapaḥ|
ahiṃsā paramaṃ dānam ahiṃsā paramaṃ sukham ||3.29||
ahiṃsā paramo yajñaḥ ahiṃsā paramaṃ vratam|
ahiṃsā paramaṃ jñānam ahiṃsā paramā kriyā ||3.30||
ahiṃsā paramaṃ śaucam ahiṃsā paramo damaḥ|
ahiṃsā paramo lābhaḥ ahiṃsā paramaṃ yaśaḥ ||3.31||
ahiṃsā paramo dharmaḥ ahiṃsā paramā gatiḥ|
ahiṃsā paramaṃ brahma ahiṃsā paramaḥ śivaḥ ||3.32||
māṃsāśanān nivarteta manasāpi na kāṅkṣayet|
sa mahat phalam āpnoti yas tu māṃsaṃ vivarjayet ||3.33||
svamāṃsaṃ paramāṃsena yo vardhayitum icchati|
anabhyarcya pitṝn devān na tato 'nyo 'sti pāpakṛt ||3.34||
madhuparke ca yajñe ca pitṛdaivatakarmaṇi|
atraiva paśavo hiṃsyā nānyatra manur abravīt ||3.35||
krītvā svayaṃ vāpy utpādya paropahṛtam eva vā|
devān pitṝṃś cārcayitvā khādan māṃsaṃ na doṣabhāk ||3.36||
vedayajñatapastīrthadānaśīlakriyāvrataiḥ|
māṃsāhāranivṛttānāṃ ṣoḍaśāṃśaṃ na pūryate ||3.37||
mṛgāḥ parṇatṛṇāhārād ajameṣagavādibhiḥ|
sukhino balavantaś ca vicaranti mahītale ||3.38||
vānarāḥ phala-m-āhārā rākṣasā rudhirapriyāḥ|
nihatā rākṣasāḥ sarve vānaraiḥ phalabhojibhiḥ ||3.39||
tasmān māṃsaṃ na hīheta balakāmena bho dvija|
balena ca guṇākarṣāt parato bhayabhīruṇā ||3.40||
ahiṃsakasamo nāsti dānayajñasamīhayā|
iha loke yaśaḥ kīrtiḥ paratra ca parā gatiḥ ||3.41||
trailokyaṃ maṇiratnapūrṇam akhilaṃ dattvottame brāhmaṇe
koṭīyajñasahasrapadmam ayutaṃ dattvā mahīṃ dakṣiṇām|
tīrthānāṃ ca sahasrakoṭiniyutaṃ snātvā sakṛn mānavaḥ
etatpuṇyaphalam ahiṃsakajanaḥ prāpnoti niḥsaṃśayaḥ ||3.42||
<COLOPHON>iti vṛṣasārasaṃgrahe ahiṃsāpraśaṃsā nāmādhyāyas tṛtīyaḥ</COLOPHON>
